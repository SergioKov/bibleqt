<h2>2-е до коринтян</h2>

<h4>1</h4>
<p>1 Павло, з волі Божої апо́стол Христа Ісуса, та брат Тимофій, до Божої Церкви в Коринті, з усіма́ святими в ці́лій Аха́ї, —
<p>2 благода́ть вам і мир від Бога Отця нашого й Господа Ісуса Христа!
<p>3 Благословенний Бог і Отець Господа нашого Ісуса Христа, Отець милосердя й Бог потіхи всілякої,
<p>4 що в усякій скорбо́ті Він нас потішає, щоб змогли потішати й ми тих, що в усякій скорбо́ті знахо́дяться, тією потіхою, якою потішує Бог нас самих.
<p>5 Бо поскільки намно́жуються в нас терпіння Христові, — так через Христа й поті́шення наше намножується.
<p>6 Бо як те́рпимо скорбо́ти, то на вашу потіху й спасі́ння; коли потішаємось, то на вашу потіху в терпінні тих самих стражда́нь, які те́рпимо й ми.
<p>7 А наша надія певна про вас, бо ми знаємо, що ви спільники як у терпіннях, так само і в потісі.
<p>8 Бо не хочемо, браття, щоб не відали ви про нашу скорбо́ту, що в Азії трапилась нам, бо над міру й над силу були́ ми обтяжені, так що ми не наді́ялися навіть жити.
<p>9 Та самі ми в собі мали при́суд на смерть, щоб нам не покладати надії на себе, а на Бога, що воскрешує мертвих,
<p>10 що від смерти такої нас визволив і визволяє, і на Нього й поклада́ємося, що й ще визволить Він,
<p>11 як поможете ра́зом і ви молитвою за нас, щоб за дар ласки, що нам виявлений багатьма́, багато-хто дяку складали за нас.
<p>12 Бо це нам хвала́, — сві́дчення нашого сумління, що в святості й чистості Божій, не в тілесній мудрості, але в Божій благода́ті жили́ ми на світі, особливо ж у вас.
<p>13 Бо іншого вам ми не пишемо, тільки те, що читаєте та розумієте, а сподіва́юсь, що ви й до кінця зрозумієте,
<p>14 як части́нно нас ви й зрозуміли, що ми вам похвала́, як і ви нам, у день Господа нашого Ісуса.
<p>15 І з певністю цією хотів я давніше прибути до вас, щоб мали ви благода́ть удру́ге,
<p>16 і через вас перейти в Македонію, а з Македонії зно́ву прибути до вас, а ви щоб в Юдею мене відпрова́дили.
<p>17 Маючи за́дум такий, чи я чини́в легковажно? Чи те, що заду́мую, за тілом задумую, щоб було в мене і „Так, так“, і „Ні, ні?“
<p>18 Але вірний Бог, що наше слово до вас не було „Так“ і „Ні“.
<p>19 Бо Син Божий Ісус Христос, що ми Його вам проповідували, я й Силуа́н, і Тимофій, не був „Так“ і „Ні“, але в Нім було „Так“.
<p>20 Скільки бо Божих обі́тниць, то в Ньому „Так“, і в Ньому „Амінь“, — Богові на славу через нас.
<p>21 А Той, Хто нас із вами в Христа утверджує, і Хто нас намасти́в, — то Бог,
<p>22 Який і запечатав нас, і в наші серця дав завда́ток Духа.
<p>23 А я кличу Бога на свідка на душу мою, що я, щадячи́ вас, не прийшов у Кори́нт дотепе́р,
<p>24 не тому́, ніби ми беремо́ вла́ду над вашою вірою, але вашої радости помічники ми, — бо ви всто́яли вірою!

<h4>2</h4>
<p>1 А я постановив у собі те, щоб до вас не прийти знов у смутку.
<p>2 Бо коли я засму́чую вас, то хто той, хто потішить мене, як не той, кого я засмути́в?
<p>3 І це саме писав я до вас, щоб, прийшовши, я смутку не мав би від тих, що від них мені тішитися нале́жало, про всіх вас бувши певний, що радість моя — <i>то радість</i> усіх вас!
<p>4 Бо з великого горя та з ту́ги сердечної я написав вам з рясни́ми слізьми́ не на те, щоб були ви засму́чені, але щоб пізнали любов, що в мене її пребагато до вас!
<p>5 А як хто засмутив, не мене засмутив, а поча́сти — щоб не пригніти́ти — і всіх вас.
<p>6 До́сить такому кара́ння того, що від багатьох,
<p>7 через те навпаки́, — краще простити й поті́шити, щоб смуток великий його не поже́р.
<p>8 Через те вас благаю: зміцніть до нього любов!
<p>9 Бо на це я й писав, щоб пізнати ваш до́свід, чи в усім ви слухня́ні.
<p>10 А кому ви прощаєте що, тому й я; бо й я, як простив що <i>кому</i>, то кому я простив, <i>зробив те</i> через вас від Особи Христа,
<p>11 щоб нас сатана не перехитрував, — відо́мі бо нам його задуми!
<p>12 А коли я прийшов до Троа́ди звіщати Христову Єва́нгелію, і були двері для мене відчинені в Господі,
<p>13 не мав я споко́ю для духа свого, бо я не знайшов був свого брата Тита; але, попрощавшися з ними, я пішов в Македонію.
<p>14 А Богові подяка, що Він постійно чинить нас переможцями в Христі, і запа́шність знання́ про Себе через нас виявляє на всякому місці!
<p>15 Ми бо для Бога Христова запа́шність серед тих, хто спасається, і тих, які гинуть,
<p>16 для одних бо смертельна запа́шність на смерть, а для других запа́шність життє́ва в життя. І хто здатен на це?
<p>17 Бо ми не такі, як багато-хто, що Боже Слово фальшують, але ми провіщаємо, як із щирости, як від Бога, перед Богом, у Христі!

<h4>3</h4>
<p>1 Чи нам знов зачинати дору́чувати самих себе́? Чи ми потребуємо, як дехто, листів доруча́льних до вас чи від вас?
<p>2 Ви наш лист, написаний у наших серцях, якого всі люди знають і читають!
<p>3 Виявляєте ви, що ви — лист Христів, нами вислужений, що написаний не чорнилом, але Духом Бога Живого, не на табли́цях камінних, але на тіле́сних табли́цях серця.
<p>4 Таку ж певність до Бога ми маємо через Христа,
<p>5 не тому́, що ми здібні поми́слити щось із се́бе, як від себе, але наша здібність від Бога.
<p>6 І Він нас зробив бути здатними служи́телями Ново́го Заповіту, не букви, а Духа, — бо буква вбиває, а Дух оживля́є.
<p>7 Коли ж служі́ння смерті, вирізане на каменях буквами, було таке славне, що Ізра́їлеві сини не могли дивитись на обличчя Мойсея, через славу мину́щу обличчя його,
<p>8 скільки ж більш буде в славі <i>те</i> служі́ння Духа!
<p>9 Бо як служі́ння о́суду — слава, то служіння праведности тим більше багате на славу!
<p>10 Не просла́вилося бо прославлене, у цій частині, ради слави, що вона переважує,
<p>11 бо коли славне те, що минає, то багато більш у славі те, що триває!
<p>12 Тож, мавши надію таку, ми вживаємо великої сміли́вости,
<p>13 а не як Мойсей, що покрива́ло клав на обличчя своє, щоб Ізраїлеві сини не дивилися на кінець того, що минає.
<p>14 Але засліпилися їхні думки́, бо те саме покрива́ло аж до сьогодні лишилось незняте в чита́нні Старо́го Заповіту, бо зникає воно Христо́м.
<p>15 Але аж до сьогодні, як читають Мойсея, на їхньому серці лежить покрива́ло,
<p>16 „коли ж вони наве́рнуться до Господа, тоді покрива́ло здіймається“.
<p>17 Госпо́дь же — то Дух, а де Дух Господній, — там воля.
<p>18 Ми ж відкритим обличчям, як у дзеркало, дивимося всі на славу Господню, і зміняємося в той же образ від слави на славу, як від Господа Духа.

<h4>4</h4>
<p>1 Ось тому́, мавши за милосердям <i>Божим</i> таке служі́ння, ми не тратимо відваги,
<p>2 але ми відреклися тайного со́рому, не хо́дячи в хитрості та не перекручуючи Божого Слова, але з'я́вленням правди доручуємо себе кожному сумлінню лю́дському перед Богом.
<p>3 Коли ж наша Єва́нгелія й закрита, то закрита для тих, хто гине, —
<p>4 для невіруючих, яким бог цього віку засліпив розум, щоб для них не зася́яло світло Єва́нгелії слави Христа, а Він — образ Божий.
<p>5 Бо ми не себе самих проповідуємо, але Христа Ісуса, Господа, ми ж самі — раби ваші ради Ісуса.
<p>6 Бо Бог, що звелів був світлу зася́яти з те́мряви, у серцях наших зася́яв, щоб просвітити <i>нам</i> знання́ слави Божої — в Особі Христовій.
<p>7 А ми маємо скарб цей у посу́динах гли́няних, щоб ве́лич сили була Божа, а не від нас.
<p>8 У всьому нас тиснуть, та не поти́снені ми; ми в важки́х обставинах, але не впадаємо в ро́зпач.
<p>9 Переслідують нас, але ми не полишені; ми повалені, та не погублені.
<p>10 Ми за́всіди носимо в тілі ме́ртвість Ісусову, щоб з'явилося в нашому тілі й життя Ісусове.
<p>11 Бо за́всіди нас, що живемо́, віддають на смерть за Ісуса, щоб з'явилось Ісусове в нашому смертельному тілі.
<p>12 Тому́ то смерть діє в нас, а життя — у вас.
<p>13 Та мавши того ж духа віри, за написаним: „Вірував я, через те говорив“, і ми віруємо, тому то й говоримо,
<p>14 знавши, що Той, Хто воскресив Господа Ісуса, воскреси́ть з Ісусом і нас, і поставить із вами.
<p>15 Усе бо для вас, щоб благода́ть, розмножена через багатьох, збагати́ла подяку на Божу славу.
<p>16 Через те ми відваги не тратимо, бо хоч ни́щиться зовнішній наш чоловік, зате день-у-день відновля́ється внутрішній.
<p>17 Бо тепе́рішнє легке наше горе достачає для нас у безмірнім багатстві славу вічної ваги,
<p>18 коли ми не дивимося на види́ме, а на невиди́ме. Бо види́ме - дочасне, невиди́ме ж - вічне!

<h4>5</h4>
<p>1 Знаємо бо, коли зе́мний мешка́льний наме́т наш зруйнується, то маємо будівлю від Бога на небі, - дім нерукотво́рний <i>та</i> вічний.
<p>2 Тому́ то й зідхаємо, бажаючи приодягти́ся будівлею нашею, що з неба,
<p>3 коли б тільки й одя́гнені ми не знайшлися нагі́!
<p>4 Бо ми, знахо́дячися в цьому наметі, зідхаємо під тягаре́м, бо не хочемо роздягти́ся, але одягти́ся, щоб смертне поже́рлось життям.
<p>5 А Той, Хто на це саме й створив нас, то Бог, що й дав нам завда́ток Духа.
<p>6 Отож, бувши відважні постійно, та знаючи, що, мавши дім у тілі, ми не перебуваємо в домі Господньому,
<p>7 бо хо́димо вірою, а не виді́нням,
<p>8 ми ж відважні, і бажаємо краще покинути дім тіла й мати дім у Господа.
<p>9 Тому́ ми й пильнуємо, - чи зостаємося в домі <i>тіла</i>, чи вихо́димо з дому, - бути Йому лю́бими.
<p>10 Бо мусимо всі ми з'явитися перед судо́вим престолом Христовим, щоб кожен прийняв згідно з тим, що́ в тілі робив він, - чи добре, чи лихе́.
<p>11 Отже, відаючи страх Господній, ми людей переконуємо, а Богові явні; але маю надію, що й у ваших сумліннях ми явні.
<p>12 Бо не зно́ву себе ми дору́чуємо вам, але даємо вам привід хвали́тися нами, щоб мали ви <i>що</i> проти тих, що хва́ляться обличчям, а не серцем.
<p>13 Коли бо ми з розуму сходимо, - то Богові, коли ж при здоровому розумі, - то для вас.
<p>14 Бо Христова любов спону́кує нас, що ду́мають так, що коли вмер Один за всіх, то всі померли.
<p>15 А вмер Він за всіх, щоб ті, хто живе, не жили вже для себе самих, а для Того, Хто за них був умер і воскрес.
<p>16 Через те відтепе́р ми ніко́го не знаємо за тілом; коли ж і знали за тілом Христа, то тепер ми не знаємо вже!
<p>17 Тому́ то, коли хто в Христі, той створі́ння нове́, - стародавнє минуло, ото сталось нове́!
<p>18 Усе ж від Бога, що нас примирив із Собою Ісусом Христом і дав нам служі́ння прими́рення,
<p>19 бо Бог у Христі примирив світ із Собою Самим, не зважа́вши на їхні провини, і поклав у нас слово прими́рення.
<p>20 Оце ми як посли замість Христа, ніби Бог благає через нас, благаємо замість Христа: примиріться з Богом!
<p>21 Бо Того́, Хто не відав гріха, Він учинив за нас гріхом, щоб стали ми Божою праведністю в Нім!

<h4>6</h4>
<p>1 А ми, як співробі́тники, благаємо, щоб ви Божої благода́ті не брали надармо.
<p>2 Бо каже: „Приємного ча́су почув Я тебе, - і поміг Я тобі в день спасі́ння!“ Ось тепер час приємний, ось тепер день спасіння!
<p>3 Ні в чому ніякого спотика́ння не робимо, щоб служі́ння було бездога́нне,
<p>4 а в усьому себе виявляємо, як служи́телів Божих, у великім терпінні, у скорбо́тах, у бідах, у тісно́тах,
<p>5 у вда́рах, у в'язницях, у ро́зрухах, у пра́цях, у недосипа́ннях, у поста́х,
<p>6 у чи́стості, у розумі, у ла́гідності, у до́брості, у Дусі Святім, у нелицемі́рній любові,
<p>7 у слові правди, у силі Божій, зо зброєю праведности в прави́ці й ліви́ці,
<p>8 через славу й безчестя, через га́ньбу й хвалу́, як обманці, але ми правдиві;
<p>9 як незнані, та по́знані, як умираючі, та ось ми живі; як ка́рані, та не забиті;
<p>10 як сумні, але за́вжди веселі; як убогі, але багатьох ми збага́чуємо; як ті, що нічого не мають, але всім володіємо.
<p>11 Уста наші відкрились до вас, кори́нтяни, серце наше розши́рене!
<p>12 У нас вам не тісно, але тісно вам у ваших серцях!
<p>13 Такою ж відплатою — говорю́, немов дітям — розширені будьте й ви!
<p>14 До чужого ярма́ не впрягайтесь з невірними; бо що спільного між праведністю та беззако́нням, або яка спільність у світла з те́мрявою?
<p>15 Яка згода в Христа з белійяа́ром? Або яка частка вірного з невірним?
<p>16 Або яка згода поміж Божим храмом та ідолами? Бо ви храм Бога Живого, як Бог прорік: „Поселюсь серед них і ходитиму, і буду їм Богом, — а вони бу́дуть наро́дом Моїм!
<p>17 Вийдіть тому́ з-поміж них та й відлучі́ться, — каже Госпо́дь, — і не торкайтесь нечистого, — і Я вас прийму́,
<p>18 і буду Я вам за Отця, а ви за синів і дочо́к Мені бу́дете, — говорить Господь Вседержи́тель!“

<h4>7</h4>
<p>1 Отож, <i>мої</i> любі, мавши ці обі́тниці, очистьмо себе від усякої не́чисти тіла та духа, — і творімо святиню у Божім страху́!
<p>2 Дайте місце для нас! Ми ніко́го не скривдили, ніко́го не зіпсували, нікого не ошука́ли!
<p>3 Говорю́ не на о́суд, бо я перед тим був сказав, що ви в серцях наших, щоб нам із вами чи померти чи жити.
<p>4 У мене велика сміли́вість до вас, велика мені похвала́ з вас, я повний потіхи, збагачаюся радістю при всякому нашому горі.
<p>5 Бо коли ми прийшли в Македо́нію, тіло наше не мало спочинку нія́кого, у всьому бідуючи: назовні — бої, страхіття — всере́дині.
<p>6 Але Бог, що тішить прини́жених, потішив нас при́ходом Тита,
<p>7 і не тільки його прибуття́м, а й поті́шенням, що ним він потішився з вас, коли розповідав нам про вашу журбу́, про ваш смуток, про вашу горли́вість до мене, так що я більше тішився.
<p>8 Коли я й засмутив вас листом, то не каюся, хоч і каявся був, бо бачу, що той лист засмутив вас, хоч і часово.
<p>9 Я радію тепер не тому́, що ви засмутились, а що ви засмутилися на покая́ння, бо ви засмутились для Бога, щоб ні в чо́му не мати втрати від нас.
<p>10 Бо смуток для Бога чинить каяття́ на спасі́ння, а про нього не жалуємо, а смуток світськи́й — чинить смерть.
<p>11 Бо ось саме це, що ви засмутились для Бога, яку пильність велику воно вам зробило, яку оборону, яке обурення, який страх, яке бажа́ння, яку горливість, яку по́мсту! Ви в усім показали, що чисті ви в справі.
<p>12 А коли я й писав вам, то не через того, хто кри́вдить, і не через покри́вдженого, а щоб виявилася для вас наша пильність про вас перед Богом.
<p>13 Тому́ то потіхою вашою вті́шились ми, а ще більше зраділи ми радістю Тита, що ви всі заспоко́їли духа його.
<p>14 Бо коли я про вас йому чим похвалився, то не осоро́мився; але як ми вам говорили все правду, так і наша хвала́ перед Титом правдива була́!
<p>15 І серце його прихильніше до вас, коли згадує він про покору всіх вас, як його прийняли́ ви були зо стра́хом і тремті́нням.
<p>16 Отож, тішуся я, що мо́жу покластись у всьому на вас!

<h4>8</h4>
<p>1 Повідомляємо ж вас, браття, про Божу благода́ть, що да́на Церква́м македо́нським,
<p>2 що серед великого досвіду горя вони мають радість рясну́, і глибоке їхнє убо́зтво збага́тилось багатством їхньої щирости;
<p>3 бо вони добровільні в мі́ру сил <i>своїх</i>, і над силу, засвідчую, —
<p>4 із ревним блага́нням вони нас просили, щоб ми прийняли́ дар та спільність служіння святим.
<p>5 І не так, як наді́ялись ми, але віддали́ себе перш Господе́ві та нам із волі Божої,
<p>6 щоб ми благали Тита, щоб він, як був перше зачав, так і скінчи́в би в вас оце добре ді́ло.
<p>7 А ви, як у всім, збагачуєтесь: вірою, і словом, і розумом, і всякою пильністю, і вашою любов'ю до нас, — щоб збагачувались ви і в благода́ті оцій.
<p>8 Не кажу́ <i>це</i>, як нака́за, але́ пильністю інших досві́дчую щирість любови й вашої.
<p>9 Бо ви знаєте благода́ть Господа нашого Ісуса Христа, Який, бувши багатий, збіднів ради вас, щоб ви збагатились Його убо́зтвом.
<p>10 І раду даю вам про це, бо це вам на пожи́ток, що не тільки чинили, але перші ви стали й бажати з минулого ро́ку.
<p>11 А тепер закінчі́ть роботу, щоб ви, як горли́во бажали, так і виконали б у міру можности.
<p>12 Бо коли є охота, то приємна вона згідно з тим, що́ хто має, а не з тим, чого хто не має.
<p>13 Хай не буде для інших полегша, а тягар для вас, але рівність для всіх.
<p>14 Ча́су тепе́рішнього ваш достаток нехай неста́ткові їхньому допоможе, щоб і їхній достаток був на ваш неста́ток, щоб рівність була́,
<p>15 як написано: „Хто мав багато, той не мав зайвини́, а хто мало, — не мав недостачі“.
<p>16 Та Богові дяка, що Він таку пильність про вас дав у Ти́тове серце,
<p>17 бо блага́ння прийняв він, але́, бувши горли́вий, удався до вас добровільно.
<p>18 А з ним ра́зом послали ми брата, якого по всіх Церква́х хвалять за Єва́нгелію,
<p>19 і не тільки <i>оце</i>, але ви́браний був від Церко́в бути товаришем нашим у дорозі для благода́ті тієї, якій служимо ми на хвалу́ Само́го Господа,
<p>20 остерігаючись того, щоб хто не дорікав нам цим достатком, що ним служимо ми,
<p>21 дба́ючи про добро не тільки перед Богом, але й перед людьми́.
<p>22 А ми з ними послали були́ брата нашого, про пильність якого ми часто досвідчувались у речах багатьо́х, який ще пильніший тепер — через велике довір'я до вас.
<p>23 Щодо Тита, то він мій това́риш, а ваш співробі́тник; щождо наших братів — вони посланці від Церко́в, вони слава Христова!
<p>24 Отож, дайте їм доказа своєї любови й нашого хвалі́ння вас перед Церква́ми!

<h4>9</h4>
<p>1 А про службу святим мені зайво писати до вас,
<p>2 бо відаю вашу охоту, і нею хвалюся за вас македо́нянам, що Аха́я готова з минулого року, а ваша ре́вність заохо́тила багатьох.
<p>3 А я послав братів, щоб моя похвала́, щодо вас, не даремна була в цім випа́дкові, але, як казав, щоб були ви пригото́ва́ні,
<p>4 щоб, коли македо́няни при́йдуть зо мною та зна́йдуть, що ви неготові, щоб не осоро́митись нам — не кажемо вам — у цій речі.
<p>5 Отож, я наду́мався, що треба вблагати братів, щоб пішли перше до вас та приготува́ли заздалегі́дь оголошений ваш щедрий дар, щоб був він пригото́ваний, як щедрий дар, а не річ примусова.
<p>6 А до цього <i>кажу́</i>: Хто скупо сіє, — той скупо й жатиме, а хто сіє щедро, — той щедро й жатиме!
<p>7 Нехай кожен <i>дає</i>, як серце йому призволя́є, — не в смутку й не з примусу, бо Бог любить того, хто з радістю дає!
<p>8 А Бог має силу всякою благода́ттю вас збагати́ти, щоб ви, мавши за́вжди в усьому всілякий достаток, збага́чувалися всяким добрим учинком,
<p>9 як написано: „Розси́пав <i>та</i> вбогим роздав, — Його праведність триває навіки!“
<p>10 А Той, Хто насіння дає сіяче́ві та хліб на поживу, — нехай дасть і примно́жить ваше насіння, і нехай Він зрости́ть плоди праведности вашої,
<p>11 щоб усім ви збагачувались на всіляку щирість, яка через нас чинить Богові дяку.
<p>12 Бо ді́ло служі́ння цього не тільки випо́внює недостачі святих, але й багатіє багатьма́ подяками Богові.
<p>13 Досвідченням цього служі́ння вони хвалять Бога за по́слух Христовій Єва́нгелії, що ви визнаєте її, та за щирість учасництва з ними й усіма́,
<p>14 вони за вас моляться й тужать по вас із-за дуже великої Божої благода́ті на вас.
<p>15 Дяка Богові за невимо́вний дар Його!

<h4>10</h4>
<p>1 А я сам, Павло, благаю вас ла́гідністю й ласка́вістю Христовою; я, <i>коли</i> присутній — слухня́ний між вами, а не бувши між вами — сміли́вий я супроти вас.
<p>2 І благаю, щоб я, прибувши, не осмі́лився надією, що нею я ду́маю сміли́вим бути проти деяких, що про нас вони гада́ють, ніби ми поступаємось за тілом.
<p>3 Бо хо́дячи в тілі, не за тілом воюємо ми, —
<p>4 зброя бо нашого воюва́ння не тілесна, але міцна́ Богом на зруйнува́ння тверди́нь, — ми руйнуємо за́думи,
<p>5 і всяке ви́несення, що підіймається проти пізна́ння Бога, і поло́нимо всяке знання́ на по́слух Христові,
<p>6 і покарати ми готові всякий непо́слух, коли зді́йсниться послух ваш.
<p>7 Чи на обличчя ви дивитеся? Як хто певний про себе, що Христовий він, нехай ду́має знов по собі, що як сам він Христовий, так само Христові й ми.
<p>8 Бо коли б я ще більш став хвалитися нашою вла́дою, яку дав нам Господь на збудува́ння, а не на зруйнува́ння ваше, то не осоро́млюсь.
<p>9 Та щоб не здавалось, ніби хочу лякати вас листами.
<p>10 „Бо листи його — кажуть — важкі́ та міцні́, але особисто присутній — слабий, а мова <i>його</i> незначна́“,
<p>11 такий нехай знає оце, що які ми на слові в листах, неприсутніми бувши, такі ми й на ді́лі, присутніми бувши.
<p>12 Бо не сміємо вважати себе чи рівняти до інших, що самі себе хвалять, — вони нерозумно самі себе міряють собою, і рівняють з собою себе.
<p>13 Ми ж не будем хвалитись над міру, а в міру міри́ла, що його Бог призна́чив на міру для нас, щоб і до нас досягти́.
<p>14 Бо ми не розтягуємося над міру, ніби не досягли́ ми до вас, бо ми досягли́ аж до вас із Єва́нгелією Христовою.
<p>15 Ми не хвалимось над міру у чужих працях, але маємо надію, що як буде рости ваша віра, то за нашим міри́лом сильно звели́чимося ми між вами,
<p>16 щоб і в дальших за вами країнах звіщати Єва́нгелію, а не хвалитись готовим, як це чужі тве́рдять.
<p>17 А „хто хва́литься, нехай хва́литься в Господі!“
<p>18 Бо достойний не той, хто сам себе хва́лить, але кого хвалить Госпо́дь!

<h4>11</h4>
<p>1 О, коли б потерпі́ли ви трохи безу́мство моє! Але й те́рпите ви мене.
<p>2 Бо пильную про вас пильністю Божою, заручив бо я вас одно́му чоловікові, щоб Христові приве́сти <i>вас</i> чистою дівою.
<p>3 Та боюсь я, — як змій звів був Єву лука́вством своїм, щоб так не попсувалися ваші думки́, <i>і ви не вхилилися</i> від простоти́ й чи́стости, що в Христі.
<p>4 Коли бо хто при́йде й зачне пропові́дувати про Ісуса іншого, про якого ми не проповідували, або при́ймете іншого Духа, якого ви не прийняли, або іншу Єва́нгелію, якої ви не прийняли́, — то радо терпіли б ви те!
<p>5 Та ду́маю я, що нічим не лишаюсь позад передні́ших апо́столів.
<p>6 Хоч і неук я словом, але не знання́м, та всюди в усьому ми ви́явлені поміж вами.
<p>7 Чи я гріх учинив, себе впокоря́ючи, щоб підвищити вас, бо я Божу Єва́нгелію благовістив для вас дармо?
<p>8 Оббирав я інші Церкви́, приймаючи плату для служіння вам. А коли я прийшов до вас і терпів недостачу, то ніко́го я не обтя́жив.
<p>9 Бо мій нестаток попо́внили бра́ти, що прийшли з Македонії; і в усьому беріг я себе, щоб не бути для вас тягаре́м, і збережу́.
<p>10 <i>Як</i> правда Христова в мені, так оця похвала́ не замо́вчана буде про мене в країнах Ахаї.
<p>11 Для чо́го? Тому́, що я вас не люблю́? Відо́мо <i>те</i> Богові!
<p>12 А що я роблю́, те й робитиму, щоб відтя́ти причину для тих, хто шукає причини, щоб у то́му, чим хва́ляться, показались такі, як і ми.
<p>13 Такі бо фальшиві апо́столи, лукаві робітники́, що підро́блюються на Христових апо́столів.
<p>14 І не дивно, бо сам сатана́ прикидається а́нголом світла!
<p>15 Отож, не велика <i>це</i> річ, якщо й слуги його прикидаються слу́гами праведности. Буде їхній кінець згідно з учинками їхніми!
<p>16 Зно́ву кажу́: хай ніхто не вважає мене за безумного! А як ні, то прийміть мене бодай як безумного, щоб хоч трохи й я похвалився!
<p>17 А що я кажу́, не кажу́ <i>того</i> в Господі, але ніби в безу́мстві — у цій частині хвали́.
<p>18 Через те ж, що тілом багато-хто хваляться, то й я похвалюся.
<p>19 Бо ви те́рпите радо безумних, самі мудрими бувши.
<p>20 Бо ви терпите, коли вас хто нево́лить, коли хто об'їдає, коли хто обдирає, коли хто підвищується, коли хто по що́ках вас б'є.
<p>21 На безчестя кажу́, що ми ніби стратили сили. Коли хто відва́житься чим, то — скажу́ нерозумно — відважуюся й я.
<p>22 Євреї вони? — То й я. Ізра́їльтяни вони? — То й я. Насіння вони Авраамове? — То й я!
<p>23 Слу́ги Христові вони? — Говорю́ нерозумне: більш я! Я був більш у пра́цях, у ранах над міру, частіш у в'язницях, часто при смерті.
<p>24 Від юдеїв п'ять раз я прийняв був по сорок <i>уда́рів</i> без о́дного,
<p>25 тричі ки́ями бито мене, один раз мене каменува́ли, тричі розбивсь корабель, ніч і день я пробу́в у глибині́ <i>морській</i>;
<p>26 у мандрі́вках я часто бува́в, <i>бував</i> у небезпеках на річках, у небезпеках розбійничих, у небезпеках свого наро́ду, у небезпеках поган, у небезпеках по міста́х, у небезпеках на пустині, у небезпеках на морі, у небезпеках між братами фальшивими,
<p>27 у висна́жуванні та в праці, часто в недосипа́нні, у голоді й спразі, часто в по́сті, у холоді та в наготі́.
<p>28 Окрім зо́внішнього, налягають на мене денні повинності й журба про всі Церкви́.
<p>29 Хто слабує, а я не слабую? Хто споку́шується, а я не палю́ся?
<p>30 Коли треба хвалитись, то неміччю я похвалюся.
<p>31 Знає Бог і Отець Господа нашого Ісуса Христа, — а Він благослове́нний навіки, — що я не говорю́ неправди.
<p>32 У Дама́ску намі́сник царя Аре́ти<f>[1]</f> стеріг місто Дама́ск, щоб схопи́ти мене.
<p>33 але́ по мурі мене спу́щено в коші́ віко́нцем, — і я з рук його втік!

<h4>12</h4>
<p>1 Не кори́сно хвалитись мені, бо я прийду́ до видінь і об'я́влень Господніх.
<p>2 Я знаю чоловіка в Христі, що він чотирна́дцять ро́ків тому — чи в тілі, не знаю, чи без тіла, не знаю, знає Бог — був узятий до третього неба.
<p>3 І чоловіка я знаю такого, — чи в тілі, чи без тіла, не знаю, знає Бог, —
<p>4 що до ра́ю був узятий, і чув він слова́ невимо́вні, що не можна люди́ні їх висловити.
<p>5 Отаким похвалюся, а собою хвалитись не буду, — хіба тільки своїми не́мочами.
<p>6 Бо коли я захо́чу хвалитись, то безумний не бу́ду, бо правду казатиму; але стримуюсь я, щоб про мене хто більш не поду́мав, ніж бачить у мені або чує від мене.
<p>7 А щоб я через пребагато об'я́влень не велича́вся, то да́но мені в тіло колючку, — посланця́ сатани, щоб бив в обличчя мене, щоб я не велича́вся.
<p>8 Про нього три ра́зи благав я Господа, щоб він відступився від мене.
<p>9 І сказав Він мені: „До́сить тобі Моєї благодаті, — бо сила Моя здійснюється в немочі“. Отож, краще я буду хвалитись своїми не́мочами, щоб сила Христова вселилася в мене.
<p>10 Тому любо мені <i>перебува́ти</i> в неду́гах, у при́кростях, у бі́дах, у переслідуваннях, в утисках через Христа. Коли бо я слаби́й, тоді я сильни́й.
<p>11 Хва́лячися, я став нерозумний, — <i>до того</i> мене ви примусили. Бо хвалити мене мали б ви, — бо ні в чо́му я не залиши́вся позад від найперших апо́столів, хоч я й ніщо.
<p>12 А ознаки апо́стола виявилися між вами в усякім терпінні, у знаме́нах і чу́дах та в силах.
<p>13 Що бо є, що ним ви пони́зилися більше від інших Церков? Хіба те, що я сам тягаре́м вам не був? Даруйте мені цю провину!
<p>14 Ось утре́тє готовий прийти я до вас, і не буду для вас тягаре́м, — не шукаю бо вашого я, тільки вас. Не діти повинні збирати маєток батька́м, але дітям батьки́.
<p>15 Я ж з охотою ви́трачуся й себе ви́трачу за душі ваші, хоч що більше люблю́ вас, то менше я лю́блений.
<p>16 Та нехай буде <i>так</i>, — тягара́ я на вас не поклав, але, бувши хитрий, я лукавством від вас брав.
<p>17 Чи я використо́вував вас через когось із тих, кого́ до вас посилав?
<p>18 Ублагав я був Тита, і з ним послав брата. Чи Тит ви́користав вас чим? Хіба ми ходили не в одно́му дусі? Хіба не одни́ми стопа́ми?
<p>19 Чи ви зно́ву не ду́маєте, що виправдуємось перед вами? Перед Богом, у Христі ми говоримо, а все, любі, на вашу будову!
<p>20 Я ж боюся, щоб, прийшовши, не знайшов вас такими, якими не хо́чу, і щоб мене не знайшли ви таким, якого не хочете, — хай не будуть <i>між вами</i> суперечка, заздрість, гніви, обмани, сва́ри, на́шепти, пихи́, безладдя,
<p>21 щоб зно́ву, коли я прийду́, не прини́зив мене поміж вами мій Бог, і щоб мені не оплакувати багатьох, що перше згрішили були, і не покаялися в нечи́стості, і в пере́любі, і в розпусті, що ко́їли їх.

<h4>13</h4>
<p>1 Оце втретє до вас я йду. „Кожна справа хай станеться ви́роком двох чи трьох свідків“.
<p>2 Попере́джував я й попере́джу́ю, — як у вас був удру́ге, так тепер неприсутній, — отих, що згрішили перед тим, і всіх інших, що коли прийду знову, то я не помилую,
<p>3 через те, що шукаєте доказу, що в мені промовляє Христос, Який не безсилий до вас, але сильний у вас.
<p>4 Бо хоч Він був і розп'я́тий в не́мочі, та живий із сили Божої. Так і ми, — хоча не́мічні в Нім, та з Ним бу́демо жити з Божої сили у вас.
<p>5 Випробо́вуйте самих себе, чи ви в вірі, пізнавайте самих себе. Хіба ви не знаєте самих себе, що Ісус Христос у вас? Хіба тільки, що ви не такі, якими мали б бути.
<p>6 Але маю надію, що пізнаєте ви, що ми такі, якими мали б бути.
<p>7 І ми молимо Бога, щоб ви не чинили нія́кого ли́ха, не для то́го, щоб виявились ми досвідчені, а щоб учинили ви добре, а ми бу́дем немов негі́дні.
<p>8 Бо нічо́го не можемо ми проти правди, а за правду.
<p>9 Ми тішимося, коли ми слабі, а ви сильні. Про це й мо́лимось — щоб були досконалими ви!
<p>10 Ось тому́ то, відсутній, пишу́ це, щоб прийшовши, не мав я вчинити суворо за вла́дою, якої Госпо́дь мені дав на будува́ння, а не на руйнува́ння.
<p>11 А накінець, браття, радійте, удосконалюйтесь, тіштеся, будьте однодумні, майте мир, — і Бог любови та ми́ру буде з вами!
<p>12 Вітайте один одного святим поцілунком! Усі святі вас вітають!
<p>13 Благода́ть Господа нашого Ісуса Христа, і любов Бога й Отця, і спільність Святого Духа <i>нехай буде</i> зо всіма́ вами! Амі́нь.


