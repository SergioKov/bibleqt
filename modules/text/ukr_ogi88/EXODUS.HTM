<h2>Вихід</h2>

<h4>1</h4>
<p>1 А оце ймення Ізраїлевих синів, що прийшли з Яковом до Єгипту.<f>[1]</f> Кожен із домом своїм прибули:
<p>2 Руви́м, Симео́н, Леві́й і Юда,
<p>3 Іссаха́р, Завуло́н і Веніями́н,
<p>4 Дан і Нефтали́м, Ґад і Аси́р.
<p>5 І було всіх душ, що вийшли з стегна́ Якового, сімдесят душ. А Йо́сип був ув Єгипті.
<p>6 І вмер Йо́сип і всі браття його, та ввесь той рід.
<p>7 А Ізра́їлеві сини плодилися сильно, і розмножувались, та й стали вони надзвича́йно сильні. І напо́внився ними той край.
<p>8 І став над Єгиптом нови́й цар, що не знав Йосипа.
<p>9 І сказав він до народу свого: „Ось наро́д Ізра́їлевих синів численніший і сильніший від нас!
<p>10 Станьмо ж мудріші за нього, щоб він не мно́жився! Бо буде, коли нам трапиться війна, то прилучиться й він до ворогів наших, — і буде воювати проти нас, і вийде з цього краю“.
<p>11 І настановили над ним начальників податків, щоб його гноби́ти своїми тягарами. І він будував міста на запаси фараонові: Пітом і Рамесес.
<p>12 Але що більше його гноби́ли, то більше він мно́жився та більше ширився. І жахалися єгиптяни через Ізраїлевих синів.
<p>13 І Єгипет змушував синів Ізраїля тяжко працювати.
<p>14 І вони огірчували їхнє життя тяжко́ю працею коло глини та коло цегли, і коло всякої праці на полі, кожну їхню працю, яку змушували тяжко робити.
<p>15 І звелів був єгипетський цар єврейським бабам-сповитухам, що одній ім'я Шіфра, а ім'я другій — Пуа,
<p>16 і говорив: „Як будете бабува́ти єврейок, то дивіться на по́рід: коли буде син, то вбийте його, а коли це дочка, — то нехай живе“.
<p>17 Але баби-сповитухи боялися Бога, і не робили <i>того</i>, як казав їм єгипетський цар. І вони лишали хлопчиків при житті.
<p>18 І покликав єгипетський цар баб-сповитух, та й сказав їм: „На́що ви робите цю річ, та лишаєте дітей при житті?“
<p>19 І сказали баби-сповитухи до фараона: „Бо єврейки не <i>такі</i>, як єгипетські жінки, — бо вони самі баби-сповитухи: поки при́йде до них баба-сповитуха, то вони <i>вже</i> й народять“.
<p>20 І Бог чинив добро́ бабам-сповитухам, а наро́д розмножувався, і сильно міцнів.
<p>21 І сталося, <i>тому</i>, що ті баби-сповитухи боялися Бога, то Він будував їм доми.
<p>22 І наказав фараон усьому народові своєму, говорячи: „Кожного народженого <i>єврейського</i> сина — кидайте його до Річки,<f>[2]</f> а кожну дочку — зоставляйте при житті!“

<h4>2</h4>
<p>1 І пішов один муж з дому Левія, і взяв <i>собі за жінку</i> дочку Левієву.
<p>2 І завагітніла та жінка, та й сина вродила. І побачила його, що він гарний, та й ховала його три місяці.
<p>3 Та не могла його більше ховати. І взяла йому папірусову скриньку, і виасфальтувала її асфальтом та смолою, і положила до неї дитину, та й поклала в очереті на бе́резі Річки.<f>[2]</f>
<p>4 А сестра його стояла здалека, щоб довідатися, що йому станеться.
<p>5 І зійшла фараонова дочка купатися на Річку, а служниці її ходили понад Річкою. І побачила вона ту скриньку серед очерету, — і послала невільницю свою, щоб узяла її.
<p>6 І відчинила, та й побачила дитину, — ось хлопчик плаче. І вона змилосе́рдилася над ним, та й сказала: „Це з єврейських дітей!“
<p>7 І сказала сестра його до фараонової дочки: „Чи не піти й не покликати тобі жінку-мамку з єврейок, і вона годуватиме тобі дитину?“
<p>8 І сказала їй дочка фараонова: „Іди“. І пішла та дівчина, і покликала матір дитини.
<p>9 А дочка фараонова сказала до неї: „На́ тобі цю дитину, та й годуй її для мене. А я дам тобі заплату“. І взяла та жінка дитину, і годувала її.
<p>10 І підросло те дитя, і вона привела його до фараонової дочки, — і він став їй за сина. І вона назвала йому ймення Мойсей,<f>[3]</f> і сказала: „бо з води я витягла його“.
<p>11 І сталося за тих днів, і підріс Мойсей. І вийшов він до братів своїх, та й приглядався до їхніх терпінь. І побачив він єги́птянина, що бив єврея з братів його.
<p>12 І озирнувся він туди та сюди, і побачив, що ніко́го нема, — та й убив єгиптянина, і заховав його в пісок.
<p>13 І вийшов він другого дня, — аж ось сва́ряться двоє євреїв. І сказав він несправедливому: „Нащо ти б'єш свого ближнього?“
<p>14 А той відказав: „Хто тебе настановив за начальника та за суддю над нами? Чи ти думаєш убити мене, як ти вбив був єгиптянина?“ І злякався Мойсей та й сказав собі: „Справді, та справа стала відо́ма!“
<p>15 І почув фараон про цю справу, та й шукав, щоб убити Мойсея. І втік Мойсей від фараонового лиця, й оселився в країні Мідіян.
<p>16 А в мідіянського жерця було сім дочок. І прийшли вони, і витягали <i>воду</i>, і напо́внили корита, щоб напоїти ота́ру свого батька.
<p>17 І прийшли пастухи й відігнали їх. І встав Мойсей, та й оборонив їх, і напоїв їхню отару.
<p>18 І прибули́ вони до Реуїла,<f>[4]</f> свого батька, а той поспитав: „Чого ви сьогодні так скоро прийшли?“
<p>19 А ті відказали: „Якийсь єгиптянин оборонив нас від руки пастухів, а також навіть натягав нам <i>води</i> й напоїв отару“.
<p>20 І сказав він до своїх дочок: „А де він? Чому ви покинули того чоловіка? Покличте його, і нехай він з'їсть хліба“.
<p>21 І погодився Мойсей сидіти з тим чоловіком, а той видав за Мойсея дочку свою Ціппору.
<p>22 І породила вона сина, а він назвав ім'я йому: Ґершом,<f>[5]</f> бо сказав: „Я став приходьком у чужому краї“.
<p>23 І сталося по довгих днях, — і вмер цар Єгипту. А Ізраїлеві сини стогнали від тієї роботи та кричали. І їхній зойк через ту роботу донісся до Бога.
<p>24 І почув Бог їхній стогін. І згадав Бог Свого заповіта з Авраамом, Ісаком та Яковом.
<p>25 І Бог бачив синів Ізраїлевих, і Бог зглянувся <i>над ними</i>.

<h4>3</h4>
<p>1 А Мойсей пас отару тестя свого Їтра́, жерця Мідіянського. І провадив він цю отару за пустиню, і прийшов був до Божої гори, до Хори́ву.
<p>2 І явився йому Ангол Господній у по́лум'ї огняному з-посеред терно́вого куща. І побачив він, що та терни́на горить огнем, але не згоря́є кущ.
<p>3 І сказав Мойсей: „Зійду но, і побачу це велике видіння, — чому не згоряє та терни́на?“
<p>4 І побачив Господь, що він зійшов подивитися. І кликнув до нього Бог з-посеред тієї терни́ни і сказав: „Мойсею, Мойсею!“ А той відказав: „Ось я!“
<p>5 І сказав Він: „Не зближайся сюди! Здійми взуття́ своє з ніг своїх, бо те місце, на якому стоїш ти, — земля це свята!“
<p>6 І сказав: „Я Бог батька твого, Бог Авраама, Бог Ісака й Бог Якова!“ І сховав Мойсей обличчя своє, бо боявся споглянуть на Бога!
<p>7 І промовив Господь: „Я спра́вді бачив біду Свого народу, що в Єгипті, і почув його зойк перед його гнобителями, бо пізнав Я болі його.
<p>8 І Я зійшов, щоб визволити його з єгипетської руки, та щоб вивести його з цього краю до Краю доброго й широкого, до Краю, що тече молоком та медом до місця ханаанеянина, і хіттеянина, і амореянина, і періззеянина, і хіввеянина, і євусеянина.
<p>9 А тепер — ось зойк Ізраїлевих синів дійшов до Мене, і Я також побачив той утиск, що ним єгиптяни їх тиснуть.
<p>10 А тепер іди ж, і Я пошлю тебе до фараона, і виведи з Єгипту наро́д Мій, синів Ізраїлевих!“
<p>11 І сказав Мойсей до Бога: „Хто я, що піду до фараона, і що виведу з Єгипту синів Ізра́їлевих?“
<p>12 А Він відказав: „Та Я бу́ду з тобою! А це тобі знак, що Я послав тебе: коли ти виведеш народ із Єгипту, то ви бу́дете служити Богові на оцій горі“.
<p>13 І сказав Мойсей до Бога: „Ото я прийду́ до Ізраїлевих синів та й скажу їм: „Бог ваших батьків послав мене до вас“, то вони запитають мене: „Яке Ім'я Його?“ Що я скажу їм?“
<p>14 І сказав Бог Мойсеєві: „Я Той, що є“. І сказав: „Отак скажеш Ізраїлевим синам: Су́щий<f>[6]</f> послав мене до вас“.
<p>15 І сказав іще Бог до Мойсея: „Отак скажи Ізра́їлевим синам: Госпо́дь, Бог батьків ваших, Бог Авраама, Бог Ісака й Бог Якова послав мене до вас. А оце Ім'я Моє навіки, і це пам'ять про Мене з роду в рід.
<p>16 Іди, збери старши́х Ізраїлевих та й скажи їм: Господь, Бог батьків ваших, явився мені, Бог Авраама, Ісака та Якова, говорячи: Згадуючи, згадав Я про вас, та про заподіяне вам ув Єгипті“.
<p>17 І сказав Я: „Я виведу вас з єгипетської біди до Краю ханаанеянина, і хіттеянина, й амореянина, і періззеянина, і хіввеянина, і євусеянина, до Краю, що тече молоком та медом.
<p>18 І вони послухають сло́ва твого, і при́йдеш ти та старші Ізраїлеві до єгипетського царя, та й скажете йому: Господь, Бог євреїв, стрівся був нам. А тепер ми пі́демо в триденну дорогу в пустиню, і складемо жертви Господе́ві, Богові нашому!
<p>19 І Я знаю, що єгипетський цар не дасть вам піти, як не <i>буде змушений</i> рукою сильною.
<p>20 І Я витягну Свою руку, та й поб'ю Єгипет усіма чудами Моїми, що вчиню серед нього, а потому він відпустить вас.
<p>21 І Я дам милість цьому наро́дові в очах Єгипту, — і станеться, коли пі́дете, не пі́дете ви впорожні!
<p>22 Бо позичить жінка від сусідки своєї і від ме́шканки дому свого по́суд срібний і по́суд золотий та одежу, і покладете <i>це</i> на синів ваших та на дочок ваших, — і заберете здобич від Єгипту“.

<h4>4</h4>
<p>1 І відповів Мойсей та й сказав: „Таж вони не повірять мені, і не послухають голосу мого, бо скажуть: Господь не явився тобі!“
<p>2 І промовив до нього Господь: „Що то в руці твоїй?“ Той відказав: „Палиця“.
<p>3 І сказав Він: „Кинь її на землю!“ І той кинув її на землю, — і вона стала вуже́м. І втік Мойсей від нього.
<p>4 І сказав Господь до Мойсея: „Простягни свою руку, і візьми його за хвоста!“ І він простяг свою руку й узяв його, — і той став палицею в долоні його.
<p>5 „Щоб повірили, що явився тобі Господь, Бог їхніх батьків, — Бог Авраама, Бог Ісака й Бог Якова“.
<p>6 І сказав Господь йому ще: „Засунь свою руку за пахви́ну свою!“ І засунув він руку свою за пахви́ну свою, і витягнув її, — аж ось рука його <i>побіліла</i> від прокази, як сніг!
<p>7 А Він сказав: „Поклади знов свою руку за пахвину свою!“ І він поклав знову руку свою до своєї пахвини, і витягнув її з пахвини своєї, — і ось вона стала зно́ву, як тіло його.
<p>8 „І станеться, коли не повірять тобі, і не послухають голосу першої ознаки, то повірять голосу ознаки наступної.
<p>9 І станеться, коли вони не повірять також обом тим ознакам, і не послухають твого голосу, то ти візьмеш води з Річки, і виллєш на суходіл. І переміниться та вода, що ти візьмеш із Річки, і станеться кров'ю на суходолі“.
<p>10 Та Мойсей сказав до Господа: „О Го́споди — я не промовець ні від учора, ні від позавчора, ані відтоді, коли Ти говорив був до Свойого раба, бо я тяжкоустий та тяжкоязикий“.
<p>11 І сказав йому Господь: „Хто дав уста людині? Або Хто робить німим, чи глухим, чи видючим, чи темним, — чи ж не Я, Господь?
<p>12 А тепер іди, а Я буду з устами твоїми, і буду навчати тебе, що́ ти маєш говорити“.
<p>13 А він відказав: „Молю Тебе, Господи, — пошли <i>іншого</i>, кого маєш послати“.
<p>14 І запалав гнів Господній на Мойсея, і Він сказав: „Чи ж не Ааро́н твій брат, Левит? Я знаю, що він добре буде говорити. Та ось він ви́йде навпроти тебе, — і побачить тебе, і зрадіє він у серці своїм.
<p>15 І ти бу́деш говорити до нього, і вкладеш слова ці в уста його, а Я буду з устами твоїми й з устами його, і буду навчати вас, що́ маєте робити.
<p>16 І він буде говорити за тебе до наро́ду. І станеться, — він буде тобі устами, а ти будеш йому <i>замість</i> Бога.
<p>17 І ти візьмеш у руку свою оцю па́лицю, якою ознаки чинитимеш“.
<p>18 І пішов Мойсей, і вернувся до тестя свого Їтра, і сказав йому: „Піду я, і вернуся до братів своїх, що в Єгипті, і побачу, чи ще живі вони“. А Їтро сказав до Мойсея: „Іди в мирі!“
<p>19 І сказав Господь до Мойсея в Мідіяні: „Іди, вернися до Єгипту, бо вимерли всі люди, що шукали твоєї душі“.<f>[7]</f>
<p>20 І взяв Мойсей жінку свою та синів своїх, і посадив їх на осла, та й вернувся до єгипетського краю. І взяв Мойсей палицю Божу в руку свою.
<p>21 І сказав Господь до Мойсея: „Коли ти пі́деш, щоб вернутися до Єгипту, гляди, щоб усі чуда, які Я вклав у твою руку, ти вчинив їх перед лицем фараона, а Я ожорсто́чу серце його, — і він не відпустить наро́ду.
<p>22 І ти скажеш фараонові: „Так сказав Господь: Син Мій, Мій перворідний — то Ізраїль.
<p>23 І кажу́ Я тобі: Відпусти Мого сина, — і нехай Мені служить. А коли ти відмовиш пустити його, то ось Я вб'ю твого сина, твого перворідного“.
<p>24 І сталося в дорозі на нічлігу, — стрів був його Господь і шукав,<f>[8]</f> щоб убити його.
<p>25 Та Ціппора взяла кременя, і обрізала крайню плоть свого сина, і доторкнулася нею до ніг його та й сказала: „Бо ти мені наречений крови!“
<p>26 І пустив Він його. Тоді вона сказала: „Наречений крови через обрі́зання“.
<p>27 І сказав Господь до Аарона: „Іди назустріч Мойсею в пустиню!“ І він пішов, і стрів його на горі Божій, і поцілував його.
<p>28 І розповів Мойсей Ааронові всі слова Господа, що послав його, і всі ті ознаки, що Він наказав був йому.
<p>29 І пішов Мойсей та Аарон, і зібрали вони всіх старши́х Ізраїлевих синів.
<p>30 І переказав Аарон усі слова, що Господь говорив був Мойсеєві. А той ті ознаки чинив на очах народу.
<p>31 І повірив наро́д той. І почули вони, що згадав Господь Ізраїлевих синів, і що побачив біду їх, — і вони схилилися, і поклонилися до землі.

<h4>5</h4>
<p>1 А потім прийшли Мойсей й Аарон, та й сказали до фараона: „Так сказав Господь, Бог Ізраїлів: Відпусти наро́д Мій, — і нехай вони святкують Мені на пустині!“
<p>2 А фараон відказав: „Хто Господь, що послухаюсь сло́ва Його, щоб відпустити Ізраїля? Не знаю Господа, і також Ізраїля не відпущу́!“
<p>3 І сказали вони: „Бог євреїв стрівся з нами. Нехай же ми пі́демо триденною дорогою на пустиню, і принесемо жертви Господе́ві, Богові нашому, щоб не доторкнувся Він до нас мором або мечем“.
<p>4 І сказав до них цар Єгипту: „Чому ви, Мойсею та Аароне, відриваєте народ від його робіт? Ідіть до своїх діл!“
<p>5 І сказав фараон: „Таж багато тепер <i>цього</i> простолюду, а ви здержуєте їх від їхніх робіт“.
<p>6 І того дня фараон наказав погоничам народу та писарям, говорячи:
<p>7 „Не давайте більше наро́дові соломи, щоб робити цеглу, як учо́ра <i>й</i> позавчо́ра.<f>[9]</f> Нехай ідуть самі, та збирають собі соломи.
<p>8 А призна́чене число цегли, що вони робили вчо́ра <i>й</i> позавчо́ра, накладете на них, — не зменшуйте з нього. Вони нероби, тому кричать: „Ходім, принесімо жертву нашому Богові!“
<p>9 Нехай буде тяжка́ праця на цих людей, і нехай працюють на ній, і нехай покинуть облудні слова“.
<p>10 І вийшли погоничі народу й писарі його, та й сказали до того народу, говорячи: „Так сказав фараон: Я не буду давати вам соломи.
<p>11 Самі йдіть, наберіть собі соломи, де́ знайдете, бо нічого не зменшене з вашої роботи!“
<p>12 І розпоро́шився народ той по всій єгипетській землі, щоб збирати стерню́ на солому.
<p>13 А погоничі наставали, говорячи: „Скінчі́ть вашу щоденну працю в час так, як коли б була́ солома“.
<p>14 І були биті писарі синів Ізраїлевих, що їх настановили над ними фараонові погоничі, говорячи: „Чому ви не скінчи́ли свого при́ділу для виробу цегли й учора й сьогодні, як <i>було</i> дотепер?“
<p>15 І прибули́ писарі Ізраїлевих синів, та й кричали до фараона, говорячи: „Для чого ти так робиш рабам своїм?
<p>16 Соломи не дають твоїм рабам, а цеглу — кажуть нам — робіть! І ось раби твої биті, — і грішиш ти перед народом своїм!“
<p>17 А він відказав: „Неро́би ви, неро́би! Тому ви говорите: Ходім, принесімо жертву Господе́ві.
<p>18 А тепер ідіть, працюйте, а соломи не дадуть вам! Але призна́чене число цегли ви дасте!“
<p>19 І бачили Ізраїлеві писарі себе в біді, коли говорено: „Не зменшуйте з цегли вашої щоденного в його часі!“
<p>20 І стріли вони Мойсея та Аарона, що стояли насупроти них, як вони виходили від фараона,
<p>21 та й сказали до них: „Нехай побачить вас Господь — і нехай вас осудить, бо ви вчинили нена́висним дух наш в очах фараона й в очах його рабів, — щоб дати меча в їхню руку повбивати нас!“
<p>22 І вернувся Мойсей до Господа та й сказав: „Господи, чому Ти кривду вчинив цьому наро́дові? Чому Ти послав мені це?
<p>23 Бо відко́ли прийшов я до фараона, щоб говорити Твоїм Ім'я́м, він <i>ще більшу</i> кривду чинить цьому народові, а насправді Ти не визволив народу Свого!“

<h4>6</h4>
<p>1 І сказав Господь до Мойсея: „Тепер побачиш, що вчиню́ Я фараонові, бо він, <i>змушений</i> рукою сильною, їх відпу́стить, і, <i>змушений</i> рукою сильною, вижене їх із кра́ю свого“.
<p>2 І говорив Бог до Мойсея, та й сказав йому: „Я — Господь!<f>[10]</f>
<p>3 І являвся Я Авраамові, Ісакові та Яковові Богом Всемогутнім, але Йменням Своїм „Господь"<f>[10]</f> Я не дався їм пізнати.
<p>4 А також Я склав був із ними Свого заповіта, що дам їм землю ханаанську, землю їх мандрування, в якій вони мандрували.
<p>5 І почув Я теж стогін синів Ізраїлевих, що єгиптяни роблять їх <i>своїми</i> рабами, — і згадав заповіта Свого.
<p>6 Тому скажи синам Ізраїлевим: „Я — Господь! І Я виведу вас з-під тягарів Єгипту, і визволю вас від їхньої роботи, і звільню́ вас витягненим раме́ном та великими при́судами.
<p>7 І візьму́ вас Собі за народа, і буду вам Богом, і ви познаєте, що Я — Господь, Бог ваш, що виводить вас із-під тягарів Єгипту!
<p>8 І введу́ вас до того Кра́ю, що про нього Я підняв був Свою руку,<f>[11]</f> щоб дати його Авраамові, Ісакові та Якову. І Я дам його вам на спа́дщину. Я — Госпо́дь!“
<p>9 І так говорив Мойсей до синів Ізраїлевих, та вони не слухали Мойсея через легкодухість та тяжку́ роботу.
<p>10 І казав Господь до Мойсея, говорячи:
<p>11 „Увійди, говори до фараона, царя єгипетського, і нехай він відпустить Ізраїлевих синів із свого кра́ю“.
<p>12 І казав Мойсей перед лицем Господнім, говорячи: „Таж Ізраїлеві сини не слухали мене, — як же послухає мене фарао́н? А я — необрізановустий!<f>[12]</f>
<p>13 І казав Господь до Мойсея та до Ааро́на, і дав їм накази до Ізраїлевих синів та до фарао́на, царя єгипетського, щоб вивести Ізраїлевих синів з єгипетського кра́ю.
<p>14 Оце го́лови ба́тьківських домів<f>[13]</f> їхніх. Сини Руви́ма, перворідного Ізраїлевого: Ханох і Паллу, Хецрон і Кармі, — це роди́ни Руви́мові.
<p>15 А сини Симеонові: Ємуїл, і Ямін, і Огад, і Яхін, і Цохар, і Шаул, син ханаанеянки, — це роди́ни Симеонові.
<p>16 А оце імена синів Леві́євих за їхніми роди́нами: Ґершон, і Кегат, і Мерарі. А літа́ життя Леві́євого — сто і тридцять і сім літ.
<p>17 Сини Ґершонові: Лівні, і Шім'ї за їхніми роди́нами.
<p>18 А сини Кега́тові: Амрам, і Їцгар, і Хеврон, і Уззіїл. А літа життя Кегатового — сто і тридцять і три роки.
<p>19 А сини Мерарі: Махлі та Муші. Оце роди́ни Леві́єві за їхніми ро́дами.
<p>20 І взяв Амрам свою тітку Йохевед собі за жінку, і вона породила йому Ааро́на та Мойсея. А літа життя Амрамового — сто і тридцять і сім літ.
<p>21 А сини Їцга́рові: Корах, і Нефеґ, і Зіхрі.
<p>22 А сини Уззіїлові: Мішаїл, і Елцафан, і Сітрі.
<p>23 І взяв Ааро́н Елішеву, дочку Амінадавову, сестру Нахшонову, собі за жінку, і вона породила йому Надава, і Авігу, і Елеазара, і Ітамара.
<p>24 А сини Корахові: Ассир, і Елкана, і Аваасаф, — це роди́ни Корахові.
<p>25 А Елеаза́р, син Ааронів, узяв собі з дочок Путіїлових за жінку, і вона породила йому Пінхаса. Оце го́лови ба́тьківських <i>домів</i> Левітів за їхніми роди́нами.
<p>26 Оце Ааро́н і Мойсей, що Господь говорив їм: „Виведіть Ізраїлевих синів з єгипетського кра́ю за їхніми військовими відділами“.
<p>27 Вони ті, що говорили до фараона, царя єгипетського, щоб вивести Ізраїлевих синів з Єгипту, — це Мойсей та Ааро́н.
<p>28 І сталося в дні, коли Госпо́дь говорив до Мойсея в єгипетськім краї,
<p>29 то казав Господь до Мойсея, говорячи: „Я — Госпо́дь! Говори фараонові, цареві єгипетському, усе, що Я говорю́ тобі“.
<p>30 І сказав Мойсей перед обличчям Господнім: „Таж я необрізановустий! Як же слухати буде мене фарао́н?“

<h4>7</h4>
<p>1 І сказав Господь до Мойсея: „Диви́сь, — Я поставив тебе <i>замість</i> Бога для фараона, а твій брат Аарон буде пророк твій.
<p>2 Ти бу́деш говорити все, що Я накажу́ тобі, а брат твій Аарон буде говорити фараонові, — і нехай він відпустить Ізраїлевих синів з свого кра́ю.
<p>3 А Я вчиню́ запеклим фараонове серце, і помно́жу ознаки мої та чуда мої в єгипетськім кра́ї.
<p>4 І не послухає вас фараон, а Я покладу́ Свою руку на Єгипет, і виведу війська Свої,<f>[14]</f> наро́д Мій, синів Ізраїлевих, з єгипетського кра́ю великими при́судами.
<p>5 І пізнають эгиптяни, що Я Госпо́дь, коли простягну Свою ру́ку на Єгипет — і виведу від них Ізраїлевих синів“.
<p>6 І вчинив Мойсей та Аарон, — як звелів їм Господь, так учинили вони.
<p>7 А Мойсей був віку восьмидесята літ, а Ааро́н восьмидесяти і трьох літ, коли вони говорили до фараона.
<p>8 І промовив Господь до Мойсея й до Аарона, говорячи:
<p>9 „Коли бу́де до вас говорити фараон, кажучи: Покажіть своє чудо, то скажеш Ааронові: Візьми свою палицю, та й кинь перед лицем фараоновим, — нехай станеться вужем!
<p>10 І ввійшов Мойсей та Аарон до фараона, та й вчинили так, як наказав був Господь. І кинув Аарон палицю свою перед лицем фараона й перед його рабами, — і вона стала вужем!
<p>11 І покликав фараон також мудреців та ворожбитів, — і вчинили так само й вони, чарівники́ єгипетські, своїми ча́рами.
<p>12 І кинули кожен палицю свою, — і вони постава́ли вужа́ми. Та Ааронова па́лиця проковтнула палиці їхні.
<p>13 Та затверділо фараонове серце, — і він не послухався їх, як говорив був Госпо́дь.
<p>14 І сказав Господь до Мойсея: „Запекле фараонове серце, — він відмовив відпустити наро́д!
<p>15 Піди до фараона рано вранці. Ось він вийде до води, а ти стань навпро́ти нього на бе́резі Річки. А палицю, що була змінена на вужа, ві́зьмеш у свою ру́ку.
<p>16 І скажеш йому: „Господь, Бог євреїв, послав мене до те́бе, кажучи: Відпусти Мій наро́д, і нехай вони служать Мені на пустині! Та не послухався ти дотепе́р“.
<p>17 Так сказав Господь: „По цьому пізнаєш, що Я Господь: Ось я вда́рю па́лицею, що в руці моїй, по воді, що в Річці, — і вона змі́ниться на кров!
<p>18 А риба, що в Річці, погине. І засмердиться Річка, і попому́чаться єги́птяни, щоб пити во́ду з Рі́чки!“
<p>19 І сказав Господь до Мойсея: „Скажи Ааронові: Візьми свою па́лицю, і простягни́ свою руку над водою єги́птян, над їхніми річка́ми, над їхніми потоками, і над става́ми їхніми, і над кожним водозбором їхнім, — і вони стануть кров'ю. І буде кров по всій єгипетській землі, і в <i>по́суді</i> дерев'янім, і в каміннім.“
<p>20 І Мойсей та Аарон зробили так, як наказав був Господь. І підняв він палицю, та й ударив во́ду, що в Річці, на очах фараона й на очах його рабів. І змінилася вся вода, що в Річці, на кров!
<p>21 А риби, що в Річці, погинули. І засмерділася Рі́чка, і не могли єги́птяни пити воду з Річки. І була кров у всім єгипетськім кра́ї.
<p>22 І так само зробили єгипетські чарівники́ своїми ча́рами. І стало запеклим фараонове серце, — і він не послухався їх, як говорив був Господь.
<p>23 І повернувся фараон, і ввійшов до до́му свого́, і не приклав він свого серця також до цього.
<p>24 І всі єги́птяни копа́ли біля річки, <i>щоб дістати</i> води до пиття́, бо не могли пити води з річки.
<p>25 І минуло сім день по то́му, як Господь ударив річку.
<p>26 І промовив Господь до Мойсея: „Іди до фараона, та й скажи йому: Так сказав Господь: Відпусти Мій наро́д, — і нехай вони служать Мені.
<p>27 А коли ти відмо́вишся відпустити, то ось Я вда́рю ввесь край твій жабами.
<p>28 І стане річка рої́ти жаби, і вони повиходять, і вві́йдуть до твого дому, і до спальної кімна́ти твоєї, і на ліжко твоє, і до домів рабів твоїх, і до народу твого, і до печей твоїх, і до діжо́к твоїх.
<p>29 І на тебе, і на народ твій, і на всіх рабів твоїх повилазять ці жаби“.

<h4>8</h4>
<p>1 І сказав Господь до Мойсея: „Скажи Ааронові: Простягни свою руку з палицею своєю на річки́, на потоки, і на ставки́, і повиво́дь жаб на єгипетський край“.
<p>2 І простяг Аарон ру́ку свою на єгипетські во́ди, — і вийшла жабня́, та й покрила єгипетську землю.
<p>3 Та так само зробили <i>й</i> єгипетські чарівники своїми чарами, — і ви́вели жаб на єгипетську зе́млю.
<p>4 І покликав фараон Мойсея й Аарона, та й сказав: „Благайте Господа нехай виведе ці жаби від мене й від народу мого, а я відпущу́ наро́д той, — і нехай прино́сять жертви для Господа!“
<p>5 І сказав Мойсей фараонові: „Накажи мені, коли маю молитися за тебе, і за слуг твоїх, і за народ твій, щоб понищити жаби від тебе й від домів твоїх, — тільки в річці вони позоста́нуться“.
<p>6 А той відказав: „На завтра“. І сказав <i>Мойсей</i>: „За словом твоїм! Щоб ти знав, що нема <i>Такого</i>, як Госпо́дь, Бог наш!
<p>7 І віді́йдуть жаби від тебе, і від домів твоїх, і від рабів твоїх, і від народу твого, — тільки в річці вони позоста́нуться“.
<p>8 І вийшов Мойсей та Аарон від фараона. І кли́кав Мойсей до Господа про ті жа́би, що навів був на фараона.
<p>9 І зробив Господь за словом Мойсея, — і погинули жаби з домів, і з подвір'їв, і з піль.
<p>10 І збирали їх ці́лими ку́пами, — і засмерді́лась земля!
<p>11 І побачив фараон, що сталась полегша, і <i>знову</i> стало запеклим серце його, — і не послухався їх, як говорив був Господь.
<p>12 І сказав Господь до Мойсея: „Скажи Ааронові: Простягни́ свою па́лицю, та й удар зе́мний порох, — і нехай він стане во́шами в усьому єгипетському кра́ї!“
<p>13 І зробили вони так. І простяг Аарон руку свою з палицею своєю, та й ударив зе́мний порох, — і він стався во́шами на люди́ні й на скоти́ні. Увесь зе́мний порох стався во́шами в усьому єгипетському краї!
<p>14 І так само робили чарівники своїми чарами, щоб навести воші, — та не змогли. І була вошва́ на люди́ні й на скоти́ні.
<p>15 І сказали чарівники фараонові: „Це палець Божий!“ Та серце фараонове було запеклим, — і він не послухався їх, як говорив був Господь.
<p>16 І сказав Господь до Мойсея: „Устань рано вранці, та й стань перед лицем фараоновим. Ось він пі́де до води, а ти скажи йому: Так сказав Господь: Відпусти Мій наро́д, і нехай вони служать Мені!
<p>17 Бо коли ти не відпу́стиш народу Мого, то ось Я пошлю́ на тебе, і на слуг твоїх, і на наро́д твій, і на доми́ твої рої́ мух.<f>[15]</f> І єгипетські доми будуть повні мушні́, а також земля, на якій вони <i>живуть</i>.
<p>18 І відділю́ того дня землю Ґошен, що Мій народ живе на ній, щоб не було́ там роїв мух, щоб ти знав, що Я — Господь посеред землі!
<p>19 І зроблю́ Я різницю між народом Моїм та народом твоїм. Узавтра буде це знаме́но!“
<p>20 І зробив Господь так. І найшла численна мушня́ на дім фараона, і на дім рабів його, і на всю єгипетську землю. І нищилась земля через ті рої мух!
<p>21 І кликнув фараон до Мойсея та до Аарона, говорячи: „Підіть, принесіть жертви вашому Богові в цьому кра́ї!“
<p>22 А Мойсей відказав: „Не годи́ться чинити так, бо то огиду для Єгипту ми прино́сили б у жертву Господу, Богові нашому. Тож бу́демо прино́сити в жертву огиду для єги́птян на їхніх очах, і вони не вкамену́ють нас?
<p>23 Триденною дорогою ми підемо на пустиню, і принесе́мо жертву Господе́ві, Богові нашому, як скаже Він нам“.
<p>24 І сказав фарао́н: „Я відпущу́ вас, і ви принесете жертву Господе́ві, Богові вашому на пустині: Тільки дале́ко не віддаляйтесь, ідучи́. Моліться за мене!“
<p>25 І сказав Мойсей: „Ось я вихо́джу від тебе, і буду благати Господа, — і відступить той рій мух від фараона, і від рабів його, і від народу його взавтра. Тільки нехай більше не обманює фараон, щоб не відпустити народу принести жертву Господеві“.
<p>26 І вийшов Мойсей від фараона, і став просити Господа.
<p>27 І зробив Господь за словом Мойсея, — і відвернув рої мух від фараона, від рабів його, і від народу його. І не зосталося ані однієї.
<p>28 А фараон зробив запеклим своє серце також <i>і</i> цим разом, — і не відпустив він народу того!

<h4>9</h4>
<p>1 І сказав Господь до Мойсея: „Увійди до фараона, і говори до нього: Так сказав Господь, Бог євреїв: Відпусти Мій наро́д, і нехай вони служать Мені!
<p>2 Бо коли ти відмо́вишся відпустити, і бу́деш держати їх ще,
<p>3 то ось Господня рука буде на худобі твоїй, що на полі, — на ко́нях, на ослах, на верблю́дах, на худобі великій і дрібній, — морови́ця дуже тяжка́.
<p>4 І відділить Господь між худобою Ізраїля й між худобою Єгипту, і не загине нічого зо всього, що <i>належить</i> Ізраїлевим синам“.
<p>5 І призна́чив Господь уста́лений час, кажучи: „Узавтра Господь зробить цю річ у цім кра́ї“.
<p>6 І зробив Господь ту річ назавтра, — і вигинула вся єгипетська худоба, а з худоби Ізраїлевих синів не згинуло ані одне.
<p>7 І послав фараон <i>довідатись</i>, — а ось не згинуло з худоби Ізраїлевої ані одне! І стало фараонове серце запеклим, — і не відпустив він народу того!
<p>8 І сказав Господь до Мойсея й до Аарона: „Візьміть собі повні ваші жмені сажі з пе́чі, і нехай Мойсей кине її до неба на очах фараонових.
<p>9 І стане вона ку́рявою над усією єгипетською землею, а на люди́ні й скотині стане гнояка́ми, що кинуться прища́ми в усьо́му єгипетському кра́ї“.
<p>10 І набрали вони сажі з пе́чі, та й стали перед фараоновим лицем. І кинув її Мойсей до неба, і стали прищува́ті гнояки́, що кинулися на люди́ні й на скотині.
<p>11 А чарівники не могли стати перед Мойсеєм через гнояки́, бо гнояк той був на чарівниках і на всіх єги́птянах.
<p>12 І вчинив запеклим Господь фараонове серце, — і він не послухався їх, як говорив був Господь до Мойсея.
<p>13 І сказав Господь до Мойсея: „У стань рано вра́нці, і стань перед лицем фараоновим та й скажи йому: Отак сказав Господь, Бог євреїв: Відпусти Мій наро́д, і нехай вони служать Мені!
<p>14 Бо цим ра́зом Я пошлю́ всі ура́зи Мої на серце твоє, і на рабів твоїх, і на наро́д твій, щоб ти знав, що немає на всій землі <i>Такого</i>, як Я!
<p>15 Бо тепер, коли б Я простягнув Свою руку, то побив би тебе та народ твій мором, і ти був би ви́гублений із землі.
<p>16 Але Я для то́го залиши́в тебе, щоб показати тобі Мою силу, і щоб оповіда́ли про Йме́ння Моє по всій землі.
<p>17 Ти ще опираєшся проти наро́ду Мого, щоб їх не відпустити.
<p>18 Ось Я взавтра, цього са́ме ча́су, зішлю дощем тяже́нний град, що <i>такого</i>, як він, не бувало в Єгипті від дня його заложення аж до сьогодні.
<p>19 А тепер пошли, позаганяй худобу свою та все, що твоє в полі. Кожна люди́на й худоба, що буде застукана в полі, і не бу́де за́брана додому, — то зійде на них град, і вони повмирають!“
<p>20 Хто з фараонових рабів боявся Господнього сло́ва, той зігнав своїх рабів та свою худобу до домів.
<p>21 А хто не звернув свого серця до слова Господнього, той позалиша́в рабів своїх та худобу свою на полі.
<p>22 І сказав Господь до Мойсея: „Простягни́ свою руку до неба, — і нехай буде град у всьому єгипетському кра́ї на люди́ну, і на худобу, і на всю польову́ траву в єгипетській землі!“
<p>23 І простяг Мойсей па́лицю свою до неба, — і Господь дав гро́ми та град. І зійшов на землю огонь, і Господь дощи́в градом на єгипетську землю.
<p>24 І був град, і огонь горів посеред тяже́нного граду, що не бувало такого, як він, у всім єгипетськім кра́ї, відко́ли він став був наро́дом.
<p>25 І повибивав той град у всім єгипетськім кра́ї все, що на полі, — від люди́ни аж до худоби! І всю польову́ росли́нність побив той град, а кожне польове́ дерево поламав!
<p>26 Тільки в землі Ґошен, де <i>жили</i> Ізраїлеві сини, не було гра́ду.
<p>27 І послав фараон, і покликав Мойсея та Аарона, та й сказав до них: „Згрішив я тим ра́зом! Господь — справедливий, а я та народ мій — несправедливі!
<p>28 Благайте Господа, і до́сить бути Божим грома́м та гра́дові! А я відпущу́ вас, і ви більше не зали́шитеся“.
<p>29 І сказав до нього Мойсей: „Як вийду я з міста, то простягну руки свої до Господа, — гро́ми перестануть, а гра́ду вже не буде, — щоб ти знав, що Господня ця земля!
<p>30 А ти й раби твої, — знаю я, що ви ще не боїте́ся перед лицем Господа Бога!“
<p>31 А льон та ячмінь був побитий, бо ячмінь дозрівав, а льон цвів.
<p>32 А пшениця та жито не були ви́биті, бо пі́зні вони.
<p>33 І вийшов Мойсей від фараона з міста, і простяг руки свої до Господа, — і перестали гро́ми та град, а дощ не лив на землю.
<p>34 І побачив фараон, що перестав дощ, і град та гро́ми, — та й далі грішив. І чинив він запеклим своє серце, він та раби́ його.
<p>35 І стало запеклим фараонове серце, — і він не відпустив Ізраїлевих синів, як говорив був Господь через Мойсея.

<h4>10</h4>
<p>1 І сказав Господь до Мойсея: „Увійди до фараона, бо Я зробив запеклим серце його та серце рабів його, щоб показати ці ознаки Мої серед ньо́го,
<p>2 і щоб ти розповідав в уші сина свого та онука свого, що́ зробив Я в Єгипті, та про озна́ки Мої, що вчинив я серед них. І ви бу́дете знати, що Я — Господь!“
<p>3 І ввійшли Мойсей та Аарон до фараона, та й сказали йому: „Так сказав Господь, Бог євреїв: Аж доки ти бу́деш відмовля́тися впокори́тися передо Мною? Відпусти Мій наро́д, — і нехай вони служать Мені!
<p>4 Бо коли ти відмо́вишся відпустити народ Мій, то ось Я взавтра спроваджу сарану́ на твій край.
<p>5 І покриє вона поверхню землі, і не можна буде бачити землі. І поїсть вона решту вцілілого, позосталого вам від граду, і поїсть вона кожне дерево, що росте вам з землі.
<p>6 І перепо́вняться <i>нею</i> доми́ ваші, і доми́ всіх рабів ваших, і доми́ всього Єгипту, чого не бачили батьки́ ваші та батьки батьків твоїх від дня існува́ння їх на землі аж до сьогодні!“ І він відвернувся, і вийшов від фараона.
<p>7 І сказали раби фараона до нього: „Аж доки цей буде нам па́сткою? Відпусти цих людей, — і нехай вони служать Господе́ві, Богові своєму. Чи ти ще не знаєш, що знищений Єгипет?“
<p>8 І пове́рнено Мойсея та Аарона до фараона, а він їм сказав: „Ідіть, служіть Господе́ві, Богові вашому. Хто та хто пі́де?“
<p>9 І відповів Мойсей: „Ми пі́демо з мо́лоддю нашою та з старими нашими, з синами нашими та з дочками нашими, з дрібною нашою худобою та з великою нашою худобою пі́демо, — бо в нас свято Господнє“.
<p>10 А він відказав: „Нехай буде так Господь із вами, як я відпущу́ вас і дітей ваших! Та глядіть, бо щось лихе перед вами.
<p>11 Тож нехай ідуть <i>самі</i> чоловіки, та й служіть Господе́ві, бо того ви бажаєте“. І вигнано їх від лиця фараонового.
<p>12 І сказав Господь до Мойсея: „Простягни свою руку на єгипетську землю сарано́ю, і нехай вона на́йде на єгипетський край, і нехай поїсть усю зе́мну траву, усе, що град позалиша́в“.
<p>13 І простяг Мойсей свою па́лицю на єгипетську землю, — і Господь навів схі́дній вітер на землю, ці́лий день той і ці́лу ніч. Настав ранок, — і східній вітер наніс сарани́!
<p>14 І найшла сарана́ на всю єгипетську землю, і залягла́ в усім єгипетськім кра́ї, дуже багато! Перед нею не було́ такої сарани́, як вона, і по ній не бу́де такої!
<p>15 І покрила вона поверхню всієї землі, і поте́мніла земля! І поїла вона всю зе́мну траву та ввесь плід де́рева, що град позоста́вив. І не зоста́лось ніякої зелені ані на дереві, ані на польові́й росли́нності в усім єгипетськім кра́ї!
<p>16 І поспішив фараон покликати Мойсея та Ааро́на, та й сказав: „Згрішив я Господе́ві, Богові вашому, та вам!
<p>17 А тепер пробач же мій гріх тільки цього ра́зу, і помолі́ться до Господа, вашого Бога, — і нехай тільки відве́рне від мене цю смерть!“
<p>18 І він вийшов від фарао́на й молився до Господа.
<p>19 І поверну́в Господь за́хідній дуже сильний вітер <i>назад</i>, і він поніс сарану́, та й укинув її до Червоного<f>[16]</f> моря. Не позоста́лась жодна сарана́ в усім єгипетськім кра́ї.
<p>20 Та Господь учинив запеклим фараонове серце, — і він <i>знов</i> не відпустив Ізраїлевих синів.
<p>21 І сказав Господь до Мойсея: „Простягни свою руку до неба, — і станеться те́мрява на єгипетській землі, і нехай бу́де те́мрява, щоб відчули її.“
<p>22 І простяг Мойсей свою руку до неба, — і ста́лася густа те́мрява по всій єгипетській землі три дні.
<p>23 Не бачили один о́дного, і ніхто не вставав з свого <i>місця</i> три дні! А Ізраїлевим синам було́ світло в їхніх сади́бах.
<p>24 І покликав фараон Мойсея, та й сказав: „Ідіть, служіть Господе́ві! Тільки дрібна ваша худоба та ваша худоба велика нехай позоста́неться. Також дітвора́ ваша нехай іде з вами!“
<p>25 Та Мойсей відказав: „Дай в наші руки також жертви та цілопа́лення, і ми спорядимо́ жертву Господе́ві, Богові нашому.
<p>26 І також худоба наша піде з нами, — не зоста́неться ані копи́та, бо з нього ми ві́зьмемо на слу́ження Господе́ві, Богові нашому. Бо ми не знаємо, поки прибудемо туди, чим будемо служити Господе́ві“.
<p>27 І вчинив запеклим Господь фараонове серце, і він не хотів відпустити їх.
<p>28 І сказав йому фараон: „Іди від мене! Стережися, щоб ти не бачив більше лиця мого, бо того дня, коли побачиш лице моє, ти помреш!“
<p>29 А Мойсей відказав: „Так сказав ти... Я більш уже не побачу лиця твого́!“

<h4>11</h4>
<p>1 І сказав Господь до Мойсея: „Ще одну пора́зу наведу́ Я на фараона й на Єгипет. Потому він відпустить вас ізвідси. А коли він бу́де відпускати вас, то зовсім вас вижене звідси!
<p>2 Скажи ж у ву́ха народу, і нехай пози́чить кожен від свого ближнього, а кожна від своєї ближньої по́суд срібний та по́суд золотий“,
<p>3 І дав Господь милість тому наро́дові в очах Єгипту. Також і цей муж, Мойсей, <i>був</i> дуже великий в єгипетськім кра́ї в очах фараонових рабів та в очах того наро́ду.
<p>4 І промовив Мойсей: „Так сказав Госпо́дь! Коло пі́вночі Я вийду посеред Єгипту.
<p>5 І помре кожен перворідний єгипетської землі від перворідного фараона, що сидить на своїм престолі, до перворідного невільниці, що за жо́рнами, і все перворідне з худо́би.
<p>6 І зді́йметься великий зойк по всій єгипетській землі, що <i>такого</i>, як він, не бувало, і <i>такого</i>, як він, більш не <i>буде</i>.
<p>7 А в усіх синів Ізраїлевих — від люди́ни й аж до худоби — <i>навіть</i> пес не висуне язика́ свого́, щоб ви знали, що відділює Господь між Єгиптом і між Ізраїлем.
<p>8 І зі́йдуть усі оці раби твої до мене, і покло́няться мені, кажучи: Вийди ти та ввесь наро́д, що слухає тебе. По цьому я вийду“. І він вийшов від фараона, розпа́лений гнівом.
<p>9 І сказав Господь до Мойсея: „Не послухав вас фараон, — щоб могли помно́житись чу́да Мої в єгипетськім краї“.
<p>10 А Мойсей та Аарон учинили всі оці чу́да перед лицем фараоновим. Та зробив запеклим Господь фараонове серце, — і він не відпустив Ізраїлевих синів із своєї землі.

<h4>12</h4>
<p>1 І сказав Господь до Мойсея й до Аарона в єгипетськім краї, говорячи:
<p>2 „Оцей місяць для вас — поча́ток місяців. Він вам перший між місяцями року.
<p>3 Скажіть усій ізра́їльській громаді, говорячи: „У десятий <i>день</i> цього місяця нехай візьмуть собі кожен ягня́ за домом батьків, ягня на дім.
<p>4 А коли буде той дім замали́й, щоб <i>з'їсти</i> ягня, то нехай ві́зьме він і найближчий до його дому сусід його за числом душ. Кожен згідно з їдо́ю своєю полі́читься на те ягня.
<p>5 Ягня у вас нехай бу́де без вади, самець, однорічне. Візьміть <i>його</i> з овечок та з кіз.
<p>6 І нехай буде воно для вас пильноване аж до чотирнадцятого дня цього місяця. І заколе його ці́лий збір Ізраїлевої громади на смерка́нні.
<p>7 І нехай візьмуть тієї крови, і нехай покроплять на обидва бокові́ одві́рки, і на одві́рок верхній у тих дома́х, що бу́дуть їсти його в них.
<p>8 І нехай їдять тієї ночі те м'ясо, спе́чене на огні, та опрі́сноки. Нехай їдять його на гірких <i>травах</i>.
<p>9 Не їжте з нього сирово́го та варе́ного, зва́реного в воді, бо <i>до їди</i> тільки спе́чене на огні, голова його з голі́нками його та з нутро́м його.
<p>10 І не лишайте з нього <i>нічого</i> до ра́нку, а полишене з нього до ра́нку спаліть на огні.
<p>11 А їсти його бу́дете так: сте́гна ваші підпере́зані, взуття́ ваше на ногах ваших, а па́лиця ваша в руці вашій, і бу́дете ви їсти його в поспіху. Па́сха<f>[17]</f> це для Господа!
<p>12 І перейду Я тієї ночі в єгипетськім краї, і повбиваю в єгипетській землі кожного перворідного від люди́ни аж до скотини. А над усіма єгипетськими бога́ми вчиню́ Я суд. Я — Господь!
<p>13 І буде та кров вам знаком на тих домах, що там ви, — і побачу ту кров, і обмину<f>[18]</f> вас. І не буде між вами згу́бної пора́зи, коли Я вбиватиму в єгипетськім краї.
<p>14 І стане той день для вас па́м'яткою, і бу́дете святкувати його, <i>як</i> свято для Господа на <i>всі</i> роди ваші! <i>Як</i> постанову вічну бу́дете святкувати його!
<p>15 Сім днів бу́дете їсти опрі́сноки.<f>[19]</f> Але́ першого дня зро́бите, щоб не було́ ква́шеного в ваших домах, бо кожен, хто їстиме ква́шене, — від дня першого аж до дня сьомого, — то буде ви́тята душа та з Ізраїля.
<p>16 А першого дня бу́дуть у вас священні збори, і сьомого дня священні збори. Жодна праця не буде робитися в них, тільки що́ їсти кожній душі, те єдине роби́тимете ви.
<p>17 І ви будете доде́ржувати опрі́сноків, бо саме того дня Я вивів війська ваші з єгипетського краю. І бу́дете доде́ржувати того дня в ваших родах, <i>як</i> постанови вічної.
<p>18 Першого <i>місяця</i>, чотирна́дцятого дня місяця бу́дете їсти опрісноки аж до вечора дня двадцять першого того ж місяця.
<p>19 Сім день ква́шене не буде знахо́дитися в ваших дома́х, бо кожен, хто їстиме квашене, то буде ви́тята душа та з Ізраїльської громади, чи то серед прихо́дьків, чи то тих, хто народився у кра́ї.
<p>20 Жодного ква́шеного не бу́дете їсти в усіх ваших оселях, — будете їсти опрі́сноки!“
<p>21 І покликав Мойсей усіх старши́х Ізраїлевих, та й промовив до них: „Спровадьте й візьміть собі дрібну худо́бину за роди́нами вашими, і заколіть па́сху.
<p>22 І візьміть в'язку ісо́пу й умочіть у кров, що в посу́дині, і доторкніться горі́шнього одві́рка й двох одвірків бічни́х кров'ю, що в посудині. А ви, — ніхто не вийдете з дверей дому свого аж до ра́нку!
<p>23 І пере́йде Господь ударити Єгипет, і побачить ту кров на одвірку горі́шнім і на двох одвірках бічни́х, — і обмине́ Господь ті двері, і не дасть згубникові ввійти до ваших домів, щоб ударити.
<p>24 А ви бу́дете дотримувати цю річ, як постанови для себе й для синів своїх аж навіки.
<p>25 І станеться, коли ви вві́йдете до того Кра́ю, що дасть вам Господь, як Він обіцяв був, то ви бу́дете доде́ржувати цієї служби.
<p>26 І станеться, коли запитають вас ваші сини: „Що́ то за служба ваша?“
<p>27 то відкажете: „Це жертва — Пасха для Господа, що обминув був доми Ізраїлевих синів в Єгипті, коли побивав Єгипет, а доми наші зберіг“. І схилився наро́д, — і вклонивсь до землі.
<p>28 І пішли й учинили сини Ізраїля, — як наказав був Господь Мойсеєві та Ааронові, так учинили вони.
<p>29 І сталося в половині но́чі, і вдарив Господь в єгипетськім кра́ї кожного перворідного, від перворідного фараона, що сидить на своїм престолі, аж до перворідного полоне́ного, що у в'язни́чному домі, і кожного перворідного худоби.
<p>30 І встав фараон уночі́, він та всі раби його, та ввесь Єгипет. І зня́вся великий зойк в Єгипті, бо не було́ дому, щоб не було там померлого!...
<p>31 І покликав <i>фараон</i> Мойсея та Аарона вночі́, та й сказав: „Устаньте, вийдіть з-посеред народу мого, — і ви, і сини Ізраїлеві. І йдіть, служіть Господе́ві, як ви казали!
<p>32 І дрібну вашу худобу, і худобу вашу велику візьміть, як ви казали, та й ідіть. І поблагословіть і мене!“
<p>33 І квапили єги́птяни наро́д той, щоб спішно відпустити їх із кра́ю, бо казали: „Усі ми помремо́!“
<p>34 І поніс той наро́д тісто своє, поки воно вкисло, діжки́ свої, зав'язані в їхні одежі, на плечах своїх.
<p>35 І Ізраїлеві сини вчинили за словом Мойсеєвим, і пози́чили від єги́птян посуд срібний і по́суд золотий та шати.
<p>36 А Господь дав милість тому народові в очах Єгипту, — і вони позичили — і забрали здобич від Єгипту.
<p>37 І вирушили Ізраїлеві сини з Рамесесу до Суккоту, близько шости сот тисяч чоловіка піхоти, крім дітей,
<p>38 а також багато різного<f>[20]</f> <i>люду</i> підняли́ся з ними, і дрібна худоба й велика худоба, маєток дуже великий.
<p>39 І пекли вони те тісто, що винесли з Єгипту, <i>на</i> прісні коржі́, бо не вкисло воно, бо вони були вигнані з Єгипту, і не могли бари́тися, а поживи на дорогу не пригото́вили собі.
<p>40 А перебува́ння Ізраїлевих синів, що сиділи в Єгипті, — чотириста років і тридцять років.
<p>41 І сталося в кінці чотирьохсот років і тридцяти років, і сталося саме того дня, — вийшли всі Господні війська<f>[21]</f> з єгипетського кра́ю.
<p>42 Це ніч сторо́жі для Господа, бо Він вивів їх з єгипетського кра́ю. Ця сама ніч — сторо́жа для Господа всім синам Ізраїля на їхні поколі́ння.
<p>43 І сказав Господь до Мойсея й до Аарона: „Це постанова про Пасху: жоден чужи́нець не бу́де їсти її.
<p>44 А кожен раб лю́дський, ку́плений за срібло, коли обріжеш його, тоді він буде їсти її.
<p>45 Прихо́дько та на́ймит не бу́де їсти її.
<p>46 В само́му домі буде вона їстися, не винесеш із дому назо́вні того м'яса, а костей його не зламаєте.
<p>47 Уся громада Ізраїлева буде справляти її.
<p>48 А коли буде ме́шкати з тобою прихо́дько, і <i>схоче</i> справляти Пасху Господе́ві, то нехай буде обрі́заний в нього кожен чоловічої статі, а тоді він приступить справляти її, і він буде, як наро́джений в краї. А кожен необрі́заний не буде їсти її.
<p>49 Один зако́н буде для тубі́льця й для прихо́дька, що мешкає серед вас“.
<p>50 І вчинили всі Ізраїлеві сини, — як наказав був Господь Мойсеєві та Ааронові, так учинили вони.
<p>51 І сталося того саме дня, — вивів Господь Ізраїлевих синів з єгипетського кра́ю за їхніми відділами.

<h4>13</h4>
<p>1 І Господь промовляв до Мойсея, говорячи:
<p>2 „Посвяти Мені кожного перворідного, що розкриває всяку утро́бу серед Ізраїлевих синів, серед люди́ни й серед худоби, — для Мене воно!“
<p>3 І сказав Мойсей до народу: „Пам'ятайте той день, коли ви вийшли з Єгипту, із дому ра́бства! Бо силою руки Господь вивів вас ізвідти; і не будете їсти ква́шеного.
<p>4 Ви виходите сьогодні, у місяці авіві.<f>[22]</f>
<p>5 І станеться, коли Господь уведе тебе до краю ханаанеянина, і хіттеянина, й амореянина, і хіввеянина, й євусеянина, що про нього присягнув був батькам твоїм, щоб дати тобі край, який тече молоком та медом, то ти бу́деш служити ту службу того місяця.
<p>6 Сім день бу́деш їсти опрісноки, а дня сьомого — свято для Господа!
<p>7 Опрі́сноки будуть їстися сім тих день, і не побачиться в тебе квашене, і не побачиться в тебе квашене в усім кра́ї твоїм!
<p>8 І оповіси́ синові своєму того дня, говорячи: <i>це</i> для того, <i>що</i> вчинив мені Господь, коли я виходив із Єгипту“.
<p>9 І буде тобі <i>це</i> за знака на руці твоїй, і за па́м'ятку між очима твоїми, щоб Господній Зако́н був в устах твоїх, бо сильною рукою Господь вивів тебе із Єгипту.
<p>10 І будеш доде́ржуватися цієї постано́ви в означенім ча́сі її з року в рік.
<p>11 І станеться, коли введе тебе Господь до землі ханаанеянина, як присяг був тобі та батькам твоїм, і дасть її тобі,
<p>12 то відділиш усе, що розкриває утро́бу, для Господа, і все перворідне худоби, що буде в тебе, — самці́ для Господа!
<p>13 А кожного віслюка́, що розкриває <i>утробу</i>, викупиш овечкою; а коли не викупиш, то зламай йому шию. І кожного перворідного лю́дського серед синів твоїх викупиш.
<p>14 І станеться, коли взавтра запитає тебе син твій, говорячи: Що́ то? то відповіси йому: Силою <i>Своєї</i> руки вивів нас Господь із Єгипту, із дому рабства.
<p>15 І сталося, коли фараон учинив запеклим <i>своє серце</i>, щоб не відпустити нас, то Господь повбивав усіх перворідних в єгипетськім краї, від перворідного лю́дського й аж до перворідного худоби. Тому то я прино́шу в жертву Господе́ві все чоловічої статі, що розкриває утро́бу, а кожного перворідного синів своїх викупляю.
<p>16 І станеться <i>це</i> за знака на руці твоїй, і за пов'я́зку поміж очима твоїми, бо силою <i>Своєї</i> руки вивів нас Господь із Єгипту“.
<p>17 І сталося, коли фараон відпустив був той народ, то Бог не повів їх дорогою землі филистимської, хоч була близька́ вона. Бо Бог сказав: „Щоб не пожалкував той наро́д, коли він побачить війну, і не вернувся до Єгипту“.
<p>18 І повів Бог той народ окружно́ю дорогою пустині аж до Червоного моря. І вийшли Ізраїлеві сини з єгипетського краю узбро́єні.
<p>19 А Мойсей забрав із собою кості Йо́сипа, бо присягою той закляв був Ізраїлевих синів, кажучи: „Напевно згадає Бог вас, і ви винесете з собою кості мої звідси“.
<p>20 І вони ру́шили з Суккоту, і розта́борилися в Етам, на границі пустині.
<p>21 А Господь ішов перед ними вдень у стовпі хмари, щоб провадити їх дорогою, а вночі́ в стовпі огню́, щоб світити їм, щоб ішли вдень та вночі.
<p>22 Не відступав удень стовп хмари тієї, а вночі стовп огню з-перед обличчя народу!

<h4>14</h4>
<p>1 І говорив Господь до Мойсея, кажучи:
<p>2 „Скажи Ізраїлевим синам, і нехай вони повернуть, і нехай ота́боряться перед Пі-Гахіротом, між Міґдолом і між морем, перед Баал-Цефоном. Навпроти нього ота́боритесь над морем.
<p>3 І скаже фараон про Ізраїлевих синів: заблудились вони в землі <i>цій</i>, за́мкнено пустиню для них.
<p>4 І вчиню запеклим фараонове серце, і він буде гнатися за вами, а Я прославлюся через фараона та через військо його. І пізнають єги́птяни, що Я — Господь!“ І вони вчинили так.
<p>5 І повідомлено царя єгипетського, що втік той наро́д. І змінилося серце фараона та рабів його до того народу, і сказали вони: Що́ це ми зробили, що відпустили Ізраїля від роботи нам?“
<p>6 І запріг він свою колесни́цю,<f>[23]</f> і забрав наро́д свій з собою.
<p>7 І взяв він шість сотень добі́рних колесни́ць, і всі колесни́ці Єгипту, і трійкових над усіма́ ними.
<p>8 І Господь учинив запеклим серце фараона, єгипетського царя, — і він погнався за Ізраїлевими синами. Але Ізраїлеві сини виходили сильною рукою!
<p>9 І гналися єги́птяни за ними, уся кіннота, колесни́ці фараонові, і комо́нники його та військо його, — і догнали їх, як вони ота́борилися були над морем, під Пі-Гахіротом, перед Баал-Цефоном.
<p>10 А фараон наближа́вся. І звели Ізраїлеві сини свої очі, аж ось єги́птяни жену́ться за ними! І дуже злякались вони... І кликали Ізраїлеві сини до Господа,
<p>11 а Мойсеєві дорікали: „Чи через те, що не було гробів в Єгипті, ти забрав нас умирати в пустині? Що́ це вчинив ти нам, щоб вивести нас із Єгипту?
<p>12 Чи це не те саме ми говорили до тебе в Єгипті, кажучи: Позостав нас, і нехай ми робимо Єгиптові! Бо ліпше нам ра́бство Єгиптові, аніж помирати нам у пустині!“
<p>13 І сказав Мойсей до народу: „Не бійтеся! Стійте, і побачите спасі́ння Господа, що вчинить вам сьогодні. Бо єги́птян, яких бачите сьогодні, більше не побачите їх уже повіки!
<p>14 Господь буде воювати за вас, а ви мовчіть!“
<p>15 І промовив Господь до Мойсея: „Що́ ти до Мене кли́чеш? Говори до синів Ізраїлевих, нехай руша́ють!
<p>16 А ти підійми свою палицю, і простягни руку свою на море, і розітни його, — і нехай уві́йдуть Ізраїлеві сини в сере́дину моря, на суходіл.
<p>17 А Я, — ось Я вчиню запеклим серце єги́птянам, і вони вві́йдуть за ними. І буду Я просла́влений через фараона, і через усе його військо, і через колесниці, його, і через комо́нників його.
<p>18 І пізнають єги́птяни, що Я — Господь, коли буду Я прославлений через фараона, і через колесниці його, і через комо́нників його!“
<p>19 І рушив Ангол Божий, що йшов перед Ізраїльським табо́ром, і пішов за ними; і рушив стовп хмари перед ними, і став за ними,
<p>20 і ввійшов він <i>у сере́дину</i> між та́бір Єгипту й між та́бір Ізраїлів. І була та хмара й темрява <i>для Єгипту</i>, а ніч розсвітлив він <i>для Ізраїля</i>. І не зближався один до о́дного цілу ніч.
<p>21 І простяг Мойсей руку свою на море, — і Господь гнав море сильним схі́днім вітром ці́лу ніч, і зробив море суходолом, — і розступилася вода.
<p>22 І ввійшли Ізраїлеві сини в сере́дину моря, <i>як</i> на суходіл, а море <i>було</i> для них муром із прави́ці їхньої та з ліви́ці їхньої.
<p>23 А єги́птяни гналися, і ввійшли за ними всі фараонові коні й колесни́ці його, та його комо́нники до сере́дини моря.
<p>24 І сталося за ранньої сторожі, і поглянув Господь на єгипетський та́бір у стовпі огня й хмари, та й привів у замі́шання єгипетський та́бір.
<p>25 І поскида́в колеса з колесни́ць його, і вчинив, що йому було́ тяжко ходити. І єги́птяни сказали: „Утікаймо від ізраїльтя́н, бо Господь воює за них з Єгиптом!“
<p>26 І промовив Госпо́дь до Мойсея: „Простягни свою руку на море, і нехай ве́рнеться вода на єги́птян, на їхні колесни́ці й на комо́нників їхніх“.
<p>27 І простяг Мойсей руку свою на море, — і море вернулося, коли настав ранок, до сили своєї, а єги́птяни втікали навпроти нього. І кинув Господь єги́птян у сере́дину моря!
<p>28 І вернулась вода, і позакривала колесни́ці та комо́нників усьому фараоновому військові, що ввійшло за ними в море. Ані жоден із них не зостався!
<p>29 А Ізраїлеві сини йшли суходо́лом у сере́дині моря, а море <i>було</i> для них муром із правиці їхньої та з лівиці їхньої.
<p>30 І визволив Господь того дня Ізраїля з єгипетської руки. І бачив Ізра́їль мертвих єги́птян на березі моря.
<p>31 І побачив Ізра́їль сильну руку, яку ви́явив Господь у Єгипті, — і став боятися той народ Господа! І ввірував він у Господа, та в Мойсея, раба Його.

<h4>15</h4>
<p>1 Тоді заспівав Мойсей та Ізраїлеві сини оцю пісню Господе́ві, та й проказали, говорячи: „Я буду співать Господе́ві, бо дійсно звели́чився Він, — коня й верхівця́ його кинув до моря!
<p>2 Моя сила та пісня — Госпо́дь, і Він став на спасі́ння мені! Це мій Бог, — і просла́влю Його, Він Бог батька мого, — і звеличу Його!
<p>3 Госпо́дь — Муж війни, Єгова́ — Йому Йме́ння!
<p>4 Колесни́ці фараонові й військо його вкинув у море, а вибір його трійкови́х у Червоному морі зато́плений.
<p>5 Безодні їх позакривали, зійшли до глиби́н, як той камінь!
<p>6 Права рука Твоя, Господи, всла́влена силою, прави́ця Твоя тро́щить ворога, Господи!
<p>7 А Своєю безмірною ве́личчю Ти розбиваєш Своїх заколо́тників, посилаєш палю́чий Свій гнів, — він їх поїдає, немов ту солому!
<p>8 А по́дувом ні́здер Твоїх вода ску́пчилась, вир спинився, немов та стіна, потоки загу́сли були в серці<f>[24]</f> моря!
<p>9 Нахваля́вся був ворог: „Поженусь — дожену́! Попаю́ю здобичу, — душа моя спо́вниться ними! Меча свого ви́хоплю я, — і понищить рука моя їх!“
<p>10 <i>Та</i> дмухну́в Ти був духом Своїм — <i>і</i> закрило їх море: вони потопи́лись в бурхливій воді, немов о́ливо!
<p>11 Хто подібний Тобі серед бо́гів, о Господи? Хто подібний Тобі, Препросла́влений святістю? Ти в славі грізни́й, Чудотворче!
<p>12 Простягнув Ти правицю Свою — <i>і</i> земля їх погли́нула!
<p>13 Милосердям Своїм вів наро́д, якого Ти визволив, Своєю Ти силою ввів у мешка́ння Своєї святині!
<p>14 Почули наро́ди — <i>і</i> тремтіли, обгорнула тривога мешка́нців землі филисти́мської!
<p>15 Старши́ни едо́мські тоді побенте́жились, моа́вських вельмож обгорнуло тремті́ння, розпливлися усі ханаа́нці!
<p>16 Напали на них страх та жах, через ве́лич раме́на Твойо́го замовкли, як камінь, аж поки пере́йде наро́д Твій, о Господи, аж поки перейде народ, що його Ти набув!
<p>17 Ти їх уведеш, і їх посадиш на го́ру спа́дку Твого, на місці, яке вчинив, Господи, жи́тлом Своїм, до Святині Господньої, що поставили руки Твої,
<p>18 <i>і</i> Господь зацарює навіки віків!“
<p>19 Бо <i>коли</i> ввійшов був до моря кінь фараона з колесни́цею його та з його комо́нниками, то Господь повернув на них води мо́рські, а Ізраїлеві сини пішли суходолом у сере́дині моря.
<p>20 І взяла́ бубна пророчиця Марія́м, сестра Ааронова, а за нею повихо́дили всі жінки́ з бубнами та з танцями.
<p>21 І відповіла їм Марія́м: Співайте для Господа, бо дійсно звели́чився Він, — коня й верхівця його кинув до моря!“
<p>22 І повів Мойсей Ізраїля від Червоного моря, і вийшли вони до пустині Шур. І йшли вони три дні в пустині, — і не знахо́дили води.
<p>23 І прийшли вони до Мари, і не могли пити води з Мари́, бо гірка́ вона. Тому названо ймення їй: Мара́.<f>[25]</f>
<p>24 І став наро́д ре́мствувати на Мойсея, говорячи: „Що́ ми бу́демо пити?“
<p>25 І він кли́кав до Господа! І показав йому Господь дерево, і він кинув <i>його</i> до води, — і стала вода та солодка! Там Він дав йому постанову та право, і там його ви́пробував.
<p>26 І сказав Він: „Коли дійсно будеш ти слухати голосу Господа, Бога твого, і будеш робити слушне в очах Його, і будеш слухатися за́повідей Його, і будеш виконувати всі постанови Його, то всю хворобу, що Я поклав був на Єгипет, не покладу на тебе, бо Я — Господь, Лікар твій!“
<p>27 І прийшли вони до Єліму, а там дванадцять во́дних джере́л та сімдесят пальм. І вони ота́борилися там над водою.

<h4>16</h4>
<p>1 І рушили вони з Єліму, і вся громада Ізраїлевих синів прибула́ до пустині Сін, що між Єлімом та між Сіна́єм, п'ятнадцятого дня другого місяця по ви́ході їх з єгипетського кра́ю.
<p>2 І стала ре́мствувати вся громада Ізраїлевих синів на Мойсея та на Аарона в пустині.
<p>3 І говорили їм Ізраїлеві сини: „Коли б ми були повмирали від Господньої руки в єгипетськім кра́ї, як ми сиділи над горшком м'яса, як ми їли хліба до́сить! Бо ви вивели нас до цієї пустині, щоб поморити голодом увесь цей збір“.
<p>4 І промовив Господь до Мойсея: „Ось Я спускатиму вам дощем хліб із неба, а наро́д вихо́дитиме й щоденно збиратиме, скільки треба на день, щоб ви́пробувати його, чи буде він ходити в Моєму Зако́ні, чи ні.
<p>5 А настане шостий день, то приготують, що принесу́ть, і буде подвійне супроти того, що збирають день-у-день “.
<p>6 І сказали Мойсей та Аарон до всіх Ізраїлевих синів: „Настане вечір — і ви довідаєтеся, що Господь вивів вас із єгипетського кра́ю.
<p>7 А <i>настане</i> ра́нок, то побачите славу Господню, бо Він почув ваші ре́мствування на Господа. А ми що́, що ви ре́мствуєте на нас?“
<p>8 І сказав Мойсей: „Довідаєтесь, як <i>увечорі</i> Господь дасть вам м'яса на їжу, а рано хліба на наси́чення, бо почув Господь ре́мствування ваші, що ви ре́мствуєте на Нього. А ми́ що? Не на нас ре́мствування ваше, а на Господа!“
<p>9 І сказав Мойсей до Аарона: „Скажи всій громаді Ізраїлевих синів: Наблизьтеся перед лице Господа, бо Він почув ваші ре́мствування!“
<p>10 І сталося, коли говорив Аарон до всієї громади Ізраїлевих синів, то обернулися вони до пустині, — аж ось слава Господня показалася в хмарі!
<p>11 І промовив Господь до Мойсея, говорячи:
<p>12 „Я почув ре́мствування Ізраїлевих синів. Промовляй до них, кажучи: Під вечір бу́дете їсти м'ясо, а рано наси́титесь хлібом, — і познаєте, що Я — Господь, Бог ваш!“
<p>13 І сталося ввечорі, і зняли́ся перепели́ці, і покрили та́бір. А рано була верства́ роси навколо табо́ру.
<p>14 І підняла́ся верства́ тієї роси, — аж ось на пове́рхні пустині <i>щось</i> дрі́бне, вузькувате, дрібне, немов па́морозь на землі.
<p>15 І побачили Ізраїлеві сини, та й казали один до одного: „Ман гу?“,<f>[26]</f> бо не знали, що́ то. А Мойсей відказав їм: „Це той хліб, що дав вам Господь на їжу.
<p>16 Це те, що про нього Господь наказав: Збирайте з нього кожен у міру їди́ своєї, го́мер<f>[27]</f> на голову, за числом ваших душ: візьміть кожен для того, хто в наме́ті його.
<p>17 І зробили так Ізраїлеві сини, і назбирали хто більше, а хто менше.
<p>18 І зміряли вони гомером, — і не мав зайвого той, хто зібрав більше, а хто зібрав менше, не мав нестачі, — зібрали кожен у міру своєї їди́!
<p>19 І сказав до них Мойсей: „Нехай ніхто не лишає з ньо́го до ра́нку!“
<p>20 Та не послухали вони Мойсея, і дехто позоставля́ли з нього до ранку, а воно зачерви́віло, і стало смердюче. І розгнівався на них Мойсей!
<p>21 І збирали його щора́нку, кожен у міру своєї їди. А розгрівалося сонце — і воно розтавало.
<p>22 І сталося шостого дня, — поназби́рували вони хліба подвійно, два гомери на одного. І посхо́дилися всі начальники громади, і розповіли Мойсеєві.
<p>23 А він сказав до них: „Це те, що говорив Господь: Повний спокій, субота свята для Господа взавтра. Що бу́дете пекти — печіть, а що бу́дете варити — варіть, а все позостале покладіть собі на схо́вок до ра́нку“.
<p>24 І поклали його аж до ранку, як Мойсей наказав, і не засмерділось воно, і черви́ не було в нім.
<p>25 І сказав Мойсей: „Їжте його сьогодні, бо сьогодні субота для Господа. Сьогодні не зна́йдете його на полі.
<p>26 Шість день будете збирати його, а дня сьомого — субота: не бу́де в ній <i>того</i>“.
<p>27 І сталося сьо́мого дня, повихо́дили були з наро́ду збирати, та не знайшли.
<p>28 І сказав Господь до Мойсея: „Аж доки ви будете відмовлятися виконувати заповіді Мої та зако́ни Мої?
<p>29 Побачте, — Господь дав вам суботу, тому Він дає вам шостого дня хліба двох днів. Сидіть кожен у себе, — нехай сьомого дня не виходить ніхто з свого місця!“
<p>30 І сьомого дня наро́д відпочивав.
<p>31 І назвав Ізраїлів дім ім'я́ тому: ма́нна. Вона була́, як коріяндрове насі́ння, біла, а смак її, — як тісто в меду.
<p>32 І сказав Мойсей: „Оце те, що наказав Господь: Напо́вни нею го́мер на схо́вок для ваших поколінь, щоб бачили той хліб, яким Я годував вас на пустині, коли Я виводив вас із єгипетського кра́ю“.
<p>33 І сказав Мойсей до Аарона: „Візьми одну посу́дину, і поклади туди повний го́мер ма́нни, і постав її перед Господнім лицем на схо́вок для ваших поколінь“.
<p>34 І як наказав Бог Мойсею, так поставив її Аарон перед <i>ковчегом</i> свідоцтва на сховок.
<p>35 А Ізраїлеві сини їли ту манну сорок літ, аж до прибуття́ їх до краю заселеного, їли манну аж до прихо́ду їх до границі ханаанського кра́ю.
<p>36 А го́мер — він десята частина ефи.<f>[28]</f>

<h4>17</h4>
<p>1 І рушила вся громада Ізраїлевих синів із пустині Сін на похо́ди свої з нака́зу Господнього, і ота́борилася в Рефідімі. І не було води пити наро́дові.
<p>2 І сварився наро́д із Мойсеєм, і казали вони: „Дайте нам води, і ми бу́демо пити!“ А Мойсей їм сказав: „Чого ви сваритеся зо мною? Нащо випробо́вуєте Господа?“
<p>3 І наро́д був там спраглий води. І ре́мствував наро́д на Мойсея й говорив: „На́що це ти ви́провадив нас із Єгипту? Щоб повбивати спраглого мене та синів моїх, та ота́ри мої?“
<p>4 І кли́кав Мойсей до Господа, кажучи: „Що я вчиню́ цьому наро́дові? Ще трохи, — і вони вкамену́ють мене!“
<p>5 І сказав Господь до Мойсея: „Перейдися перед наро́дом, і візьми з собою <i>декого</i> з старши́х Ізраїлевих, а па́лицю, що нею ти вдарив був Річку, візьми в свою руку, та й іди!
<p>6 Ось Я стану перед лицем твоїм там, на скелі в Хориві, а ти вдариш у скелю, — і вийде із неї вода, і буде пити наро́д!“ І зробив Мойсей так на оча́х старши́х Ізраїлевих.
<p>7 І назвав він ім'я́ того місця: Масса́<f>[29]</f> та Мери́ва<f>[30]</f> через колотнечу Ізраїлевих синів і через ви́пробування ними Господа, коли казали: „Чи є Господь серед нас, чи нема?“
<p>8 І прибув Амали́к, і воював з Ізра́їлем у Рефідімі.
<p>9 І сказав Мойсей до Ісуса:<f>[31]</f> „Вибери нам людей, і вийди, воюй з Амали́ком. Узавтра я стану на верхі́в'ї гори, а Божа па́лиця <i>буде</i> в моїй руці“.
<p>10 І зробив Ісус, як сказав йому́ Мойсей, щоб воювати з Амали́ком. А Мойсей, Аарон та Хур вийшли на верхі́в'я гори.
<p>11 І сталося, коли Мойсей підіймав свої руки, то перемага́в Ізра́їль, а коли руки його опускались, то перемагав Амали́к.
<p>12 А ру́ки Мойсеєві <i>стали</i> тяжкі. І взяли́ вони ка́меня, і поклали під ним. І сів він на ньому, а Аарон та Хур підтримували ру́ки йому, один із цього <i>боку</i>, а один із того. І були його руки ста́лі аж до за́ходу сонця.
<p>13 І переміг Ісус Амали́ка й народ його ві́стрям меча́.
<p>14 І сказав Господь до Мойсея: „Напиши це на пам'ятку в книзі, і поклади до вух Ісусових, що докра́ю зітру Я па́м'ять Амали́кову з-під неба.“
<p>15 І збудував Мойсей же́ртівника, і назвав ім'я́ йому: Єгова-Ніссі.<f>[32]</f>
<p>16 І проказав він: „Бо рука на Господньому пра́порі: Господе́ві війна з Амали́ком із роду в рід!“

<h4>18</h4>
<p>1 І почув Їтро́, жрець мідіянський, Мойсеїв тесть, усе, що́ зробив був Бог для Мойсея та для Свого наро́ду Ізра́їлевого, що вивів Господь Ізраїля з Єгипту.
<p>2 І взяв Їтро, Мойсеїв тесть, жінку Мойсеєву Ціппору, по відісла́нні її,
<p>3 та обох синів її, що ймення одному Ґершом, бо сказав був: „Я став <i>прихо́дьком</i> у чужому краї“,
<p>4 а ймення другому Еліезер,<f>[33]</f> бо „<i>Бог</i> мого батька був мені <i>по́міччю</i>, і визволив мене від фараонового меча“.
<p>5 І прибув Їтро, тесть Мойсеів, і сини його та жінка його до Мойсея в пустиню, де він ота́борився там біля Божої гори.
<p>6 І сказав він до Мойсея: „Я, тесть твій Їтро, прихо́джу до тебе, і жінка твоя, і оби́два сини її з нею“.
<p>7 І вийшов Мойсей навпроти свого тестя, та й уклонився до землі, і поцілував його. І питали вони один о́дного про мир,<f>[34]</f> і ввійшли до намету.
<p>8 І оповів Мойсей своєму те́стеві про все, що́ зробив був Господь фараонові та Єгиптові через Ізраїля, про всі ті труднощі, які він спіткав був по дорозі, та Господь визволив їх.
<p>9 І тішився Їтро всім тим добром, що вчинив Господь для Ізраїля, що визволив його з єгипетської руки.<f>[35]</f>
<p>10 І промовив Їтро: „Благослове́нний Господь, що ви́зволив вас з єгипетської руки та з руки фараонової, що визволив народ з-під руки<f>[35]</f> єгипетської.
<p>11 Тепер я знаю, що Господь більший за всіх богів, бо <i>зробив це</i> за те, що <i>єги́птяни</i> вихваля́лись над ними“.
<p>12 І взяв Їтро, Мойсеїв тесть, цілопа́лення та жертви для Бога. І прийшов Аарон та всі старші́ Ізраїлеві їсти хліб з Мойсеєвим тестем перед Божим обличчям.
<p>13 І сталося назавтра, і сів Мойсей судити народ, а народ стояв навколо Мойсея від ра́нку аж до ве́чора.
<p>14 І побачив тесть Мойсеїв усе, що́ він робить наро́дові, та й сказав: „Що́ це за річ, що ти робиш народові? Для чо́го ти сидиш сам один, а ввесь народ стоїть навколо від ранку аж до вечора?“
<p>15 А Мойсей відказав своєму те́стеві: „Бо народ приходить до мене питатися <i>су́ду</i> Бога.<f>[36]</f>
<p>16 Бо як мають вони справу, то приходять до мене, і я суджу́ поміж тим і тим, та оголошую постанови Божі та зако́ни Його“.
<p>17 І сказав тесть Мойсеїв до нього: „Недобра ця річ, що ти чиниш.
<p>18 Справді сто́мишся і ти, і народ той, що з тобою, бо ця справа тяжча за тебе. Не потра́пиш ти чинити її сам один!
<p>19 Тепер послухай мого слова, пораджу тобі, — і буде Бог із тобою! Стій за народ перед Богом, і принось справи до Бога.
<p>20 І ти остереже́ш їх за постанови та за зако́ни, і об'я́виш їм ту путь, якою вони підуть, і те діло, яке вони зроблять.
<p>21 А ти на́здриш зо всього народу мужів здібних, богобоязли́вих, мужів справедливих, що нена́видять зиск, і настано́виш <i>їх</i> над ними тисяцькими, сотниками, п'ятдесятниками та десятниками.
<p>22 І будуть вони судити народ кожного ча́су. І станеться, — кожну велику справу вони принесуть до тебе, а кожну малу справу — розсудять самі. Полегши́ собі, і нехай вони несуть <i>тягар</i> із тобою.
<p>23 Коли ти зробиш цю річ, а Бог тобі накаже, то ти втримаєшся, а також увесь народ цей при́йде на своє місце в мирі“.
<p>24 І послухався Мойсей голосу тестя свого, і зробив усе, що́ той був сказав.
<p>25 І вибрав Мойсей здібних мужів зо всього Ізраїля, і настанови́в їх начальниками над народом, — тисяцькими, сотниками, п'ятдесятниками та десятниками.
<p>26 І судили вони народ кожного ча́су. Справу трудну приносили Мойсеєві, а кожну малу справу — судили самі.
<p>27 І відпустив Мойсей тестя свого, і він пішов собі до кра́ю свого́.

<h4>19</h4>
<p>1 Третього місяця по ви́ході Ізраїлевих синів із єгипетського краю, того дня прибули́ вони на Сіна́йську пустиню.
<p>2 І рушили вони з Рефідіму, і ввійшли до Сінайської пустині, та й ота́борилися в пустині. І ота́борився там Ізраїль навпроти гори.
<p>3 А Мойсей увійшов до Бога. І кликнув до нього Господь із гори, говорячи: „Скажеш отак дому Якова, і звістиш синам Ізраїля:
<p>4 Ви бачили, що́ Я зробив був Єгиптові, і носив вас на кри́лах орли́них, і привів вас до Себе.
<p>5 А тепер, коли справді послухаєте Мого голосу, і будете дотримувати запові́ту Мого, то станете Мені власністю більше всіх народів, бо вся земля — то Моя!
<p>6 А ви станете Мені ца́рством священиків та народом святим. Оце ті речі,<f>[37]</f> що про них будеш казати Ізраїлевим синам“.
<p>7 І прибув Мойсей, і покликав і старши́х наро́дніх, та й виложив перед ними всі ті слова́,<f>[37]</f> що Господь наказав був йому.
<p>8 І відповів увесь народ ра́зом, та й сказав: „Усе, що Господь говорив, зро́бимо!“ А Мойсей доніс слова́ народу до Господа.
<p>9 І промовив Господь до Мойсея: „Ось Я до те́бе прийду́ в густій хмарі, щоб чув народ, коли Я говоритиму з тобою, і щоб повірив і тобі навіки!“ І переповів Мойсей слова народу до Господа.
<p>10 І промовив Господь до Мойсея: „Іди до люде́й, і освяти їх сьогодні та взавтра, і нехай вони ви́перуть одіж свою.
<p>11 І нехай вони будуть готові на третій день, бо третього дня зі́йде Господь на го́ру Сіна́й на оча́х усього народу.
<p>12 І обведеш границею народ довко́ла, говорячи: Стережіться схо́дити на го́ру й доторкуватися до кра́ю її. Кожен, хто доторкне́ться до гори́, буде ко́нче забитий!
<p>13 Нехай не доторкне́ться до неї рука, бо буде ко́нче вкамено́ваний, або буде справді застрілений, чи то худо́бина, чи то люди́на, — не буде жити вона. Як сурма засурмить протяжливо, вони вийдуть на го́ру“.
<p>14 І зійшов Мойсей з гори до народу, і освятив народ, а вони ви́прали одежу свою.
<p>15 І він сказав до народу: „Будьте готові на третій день; не входьте до жіно́к “.
<p>16 І сталося третього дня, коли ра́нок настав, — і знялися гро́ми та бли́скавки, і густа хмара над горою та сильний голос сурми! І затремтів увесь народ, що <i>був</i> у табо́рі...
<p>17 І вивів Мойсей наро́д із табо́ру назустріч Богові, і вони стали під горою.
<p>18 А гора Сіна́й — уся вона димува́ла через те, що Господь зійшов на неї в огні! І піднявся дим її, немов дим вапня́рки, і сильно затремтіла вся гора.
<p>19 І розлігся голос сурми́, і він сильно все могутнів: Мойсей говорить, а Бог відповідає йому голосно.
<p>20 І зійшов Господь на го́ру Сіна́й, на верхі́в'я гори. І покликав Господь Мойсея на верхів'я гори. І вийшов Мойсей.
<p>21 І промовив Господь до Мойсея: „Зійди, остережи народ, щоб не рвався до Господа, щоб побачити, бо багато з нього загине.
<p>22 А також священики, що будуть підходити до Господа, нехай <i>перше</i> освятяться, щоб Господь їх не повбива́в“.
<p>23 І сказав Мойсей до Господа: „Не зможе народ вийти на го́ру Сінай, бо Ти засві́дчив між нами, говорячи: Обведи границею цю го́ру, і освяти її“.
<p>24 І промовив до нього Господь: „Іди, зійди, а <i>потім</i> вийди ти й Аарон з тобою, а священики й народ нехай не рвуться до Господа, щоб Я не повбива́в їх.
<p>25 І зійшов Мойсей до народу, і сказав їм <i>це все</i>.

<h4>20</h4>
<p>1 І Бог промовляв всі слова і оці, кажучи:
<p>2 „Я — Господь, Бог твій, що вивів тебе з єгипетського кра́ю з дому ра́бства.
<p>3 Хай не буде тобі інших богів передо Мною!
<p>4 Не роби собі різьби́ і всякої подо́би <i>з того</i>, що на небі вгорі́, і що на землі до́лі, і що в воді під землею.
<p>5 Не вклоняйся їм і не служи їм, бо Я — Господь, Бог твій, Бог ревнивий, що карає за прови́ну батьків на синах, на третіх і на четвертих поколі́ннях тих, хто нена́видить Мене,
<p>6 і що чинить милість тисячам <i>поколінь</i> тих, хто любить Мене, і хто держиться Моїх за́повідей.
<p>7 Не призивай Іме́ння Господа, Бога твого, надаре́мно, бо не помилує Господь того, хто призиватиме Його Йме́ння надаре́мно.
<p>8 Пам'ятай день суботній, щоб святити його!
<p>9 Шість день працюй і роби всю працю свою,
<p>10 а день сьомий — субо́та для Господа, Бога твого: не роби жодної праці ти й син твій, та дочка́ твоя, раб твій та неві́льниця твоя, і худоба твоя, і прихо́дько твій, що в брамах<f>[38]</f> твоїх.
<p>11 Бо шість день творив Господь небо та землю, море та все, що в них, а дня сьомого спочив, тому́ поблагослови́в Господь день суботній і освятив його.
<p>12 Шануй свого батька та матір свою, щоб довгі були твої дні на землі, яку Господь, Бог твій, дає тобі!
<p>13 Не вбивай!
<p>14 Не чини пере́любу!
<p>15 Не кради́!
<p>16 Не свідку́й неправдиво на свого бли́жнього!
<p>17 Не жадай дому ближнього свого́, не жадай жони ближнього свого́, ані раба його, ані невільниці його, ані вола його, ані осла його, ані всього, що ближнього твого!“
<p>18 І ввесь народ бачив <i>та чув</i> гро́ми та по́лум'я, і голос сурми́, і го́ру димля́чу. І побачив народ, — і <i>всі</i> тремтіли та й поставали здале́ка.
<p>19 І сказали вони до Мойсея: „Говори з нами ти, і ми послухаємо, а нехай не говорить із нами Бог, щоб ми не повмирали“.
<p>20 І промовив Мойсей до народу: „Не бійтеся, бо Бог прибув для ви́пробування вас, і щоб страх Його був на ваших обли́ччях, щоб ви не грішили“.
<p>21 І став народ здале́ка, а Мойсей підійшов до мо́року, де <i>був</i> Бог.
<p>22 І промовив Господь до Мойсея: „Отак скажеш до Ізраїлевих синів: Ви бачили, що Я говорив з вами з небе́с.
<p>23 Не будете робити при Мені богів із срібла, і богів із золота не будете робити собі.
<p>24 Ти зробиш для Мене же́ртівника з землі, і будеш прино́сити на ньому свої цілопа́лення й свої мирні жертви, і дрібну худобу свою, і велику худобу свою. На кожному місці, де Я згадаю Ймення Своє, Я до тебе прийду́ й поблагословлю́ тебе.
<p>25 А коли зробиш Мені же́ртівника з каменів, то не будеш будувати його з обте́саних, бо ти підно́сив би над ним знаряддя своє, і занечи́стив би його́.
<p>26 І не будеш вхо́дити до Мого же́ртівника ступе́нями, щоб не була відкрита при ньому твоя нагота́“.

<h4>21</h4>
<p>1 А оце зако́ни, що ти викладеш перед ними:
<p>2 Коли купиш єврейського раба, нехай він працює шість років, а сьомого нехай вийде да́рмо на волю.
<p>3 Якщо при́йде він сам один, нехай сам один <i>і</i> вийде; коли він має жінку, то з ним вийде <i>й</i> жінка його.
<p>4 Якщо пан його дасть йому жінку, і вона породить йому синів або дочо́к, — та жінка та діти її нехай будуть для пана її, а він нехай вийде сам один.
<p>5 А якщо раб той щиро скаже: „Полюбив я пана свого, жінку свою та дітей своїх, — не вийду на волю“,
<p>6 то нехай його пан приведе́ його до суддів, і підведе його до дверей або до бічни́х одві́рків, та й проколе пан його вухо йому шилом, — і він буде робити йому повіки!
<p>7 А коли хто продасть дочку́ свою на неві́льницю, — не вийде вона, як виходять раби.
<p>8 Якщо вона невгодна в оча́х свого пана, який призна́чив був її собі, то нехай позволить її викупити. Не вільно йому продати її до народу чужого, коли зрадить її.
<p>9 А якщо призна́чить її для сина свого, то зробить їй за правом дочо́к.
<p>10 Якщо візьме собі іншу, то не зменшить поживи їй, одежі їй і подру́жнього пожиття́ їй.
<p>11 А коли він цих трьох <i>речей</i> не робитиме їй, то вона вийде да́рмо, без о́купу.
<p>12 Хто вдарить люди́ну, і вона вмре, той конче буде забитий.
<p>13 А хто не чатува́в, а Бог підвів <i>кого</i> в його руку, то дам тобі місце, куди той утече.
<p>14 А коли хто буде замишляти на ближнього свого, щоб забити його з хитрістю, — ві́зьмеш його від же́ртівника Мого на смерть.
<p>15 А хто вдарить батька свого чи матір свою, той конче буде забитий.
<p>16 А хто вкраде люди́ну і продасть її, <i>або</i> буде вона зна́йдена в руках його, той конче буде забитий.
<p>17 І хто проклинає батька свого чи свою матір, той конче буде забитий.
<p>18 А коли будуть свари́тися люди, і вдарить один о́дного ка́менем або кулаком, і той не вмре, а зляже на посте́лю,
<p>19 якщо встане й буде проходжуватися надворі з опертям своїм, то буде оправданий той, хто вдарив, тільки нехай дасть за прогаяння <i>ча́су</i> його та справді вилікує.
<p>20 А коли хто вдарить раба свого або невільницю свою києм, а той помре під рукою його, то конче буде покараний той.
<p>21 Тільки якщо той переживе день або два дні, то не буде покараний, бо він — його гроші.
<p>22 А коли будуть битися люди, і вдарять вагі́тну жінку, і скине вона дитину, а <i>іншого</i> нещастя не станеться, то конче буде покараний, я́к покладе на нього чоловік тієї жінки, і він дасть за <i>присудом</i> суддів.
<p>23 А якщо станеться нещастя, то даси ду́шу за ду́шу,
<p>24 око за око, зуба за зуба, руку за руку, ногу за ногу,
<p>25 опа́рення за опарення, рану за рану, синяка за синяка.
<p>26 А коли хто вдарить в око раба свого, або в око невільниці своєї, і знищить його, той на волю відпустить його за око його.
<p>27 А якщо виб'є зуба раба свого, або зуба невільниці своєї, той на волю відпустить того за зуба його.
<p>28 А коли віл ударить чоловіка або жінку, а той умре, конче буде вкамено́ваний той віл, і м'ясо його не буде їджене, а власник того вола невинний.
<p>29 А якщо віл був битли́вим і вчора, і третього дня, і було <i>те</i> засвідчене у власника його, а той його не пильнував, і заб'є той віл чоловіка або жінку, — буде він укамено́ваний, а також власник буде забитий.
<p>30 Якщо на нього буде накладений ви́куп, то дасть викупа за душу свою, скільки буде на нього накла́дене.
<p>31 Або вдарить <i>віл</i> сина, або вдарить дочку́, — буде зро́блено йому за цим зако́ном.
<p>32 Коли вдарить той віл раба або невільницю, то власник дасть панові того тридцять шеклів срібла, а віл той буде вкамено́ваний.
<p>33 А коли хто розкриє яму, або викопає яму й не закриє її, і впаде́ туди віл або осел,
<p>34 власник ями відшкодує, — верне гроші власникові його, а загинуле буде йому.
<p>35 А коли чийсь віл ударить вола його ближнього, і згине той, то продадуть вола живого, а гроші за нього поділять пополови́ні, і також загинулого поділять пополови́ні.
<p>36 А коли буде відо́ме, що віл був битли́вим і вчо́ра й третього дня, а власник його не пильнував його, то конче нехай відшкоду́є вола за того вола, а забитий буде йому.
<p>37 Коли хто вкраде вола або овечку, і заріже його або продасть його, то відшкодує п'ять <i>штук</i> великої худоби за вола того, а чотири дрібної худоби за ту овечку.

<h4>22</h4>
<p>1 Коли зло́дій буде зло́влений в підко́пі, і буде побитий <i>так</i>, що помре, то нема <i>прови́ни</i> крови на тому, <i>хто побив</i>.
<p>2 Але як засвітило сонце над ним, то є на ньо́му <i>прови́на</i> крови. <i>Злодій</i> конче відшкодує, <i>а</i> якщо він нічого не має, то буде про́даний за свою краді́жку.
<p>3 Якщо та крадіжка справді буде зна́йдена в руці його живою, від вола аж до осла, до ягняти, то нехай відшкодує удвоє.
<p>4 Коли хто ви́пасе поле або виноградника, і пустить свою худобу й буде випаса́ти на чужому полі, відшкодує найліпшим із поля свого й найліпшим із свого виноградника.
<p>5 Коли вийде огонь і попаде на тернину, і буде спалена скирта, або <i>збіжжя</i> стояче, або поле, — конче відшкодує той, хто запалив пожежу.
<p>6 Коли хто дасть своє́му ближньому срібло або по́суд на збере́ження, а воно буде вкра́дене з дому того чоловіка, — якщо буде зна́йдений злодій, нехай відшкодує вдвоє.
<p>7 Якщо ж злодій не буде зна́йдений, то власник дому буде приведений до суддів, <i>на присягу</i>, що не простягав своєї руки на працю свого ближнього.
<p>8 У кожній справі провини, — про вола, про осла, про овечку, про одіж, про все згублене, про яке <i>хто</i> скаже, що це його, нехай справа обох при́йде до судді. Кого суддя визнає за винного, той відшкодує вдвоє своєму ближньому.
<p>9 Коли хто дасть своєму ближньому на збере́ження осла, або вола, або овечку, чи яку іншу худобину, а вона згине, або буде скалічена, або буде заграбована, <i>і</i> ніхто <i>того</i> не бачив, —
<p>10 прися́га Господня нехай буде між обома, що він не простяг своєї руки на власність свого ближнього, а власник її нехай забере, а <i>позваний</i> не буде відшкодо́вувати.
<p>11 А якщо справді буде вкрадена від нього, то нехай відшкодує власнико́ві її.
<p>12 Якщо дійсно буде розша́рпана вона, нехай принесе її як свідо́цтво, <i>а</i> за розша́рпане він не відшкодує.
<p>13 А коли хто позичить від свого ближнього <i>худобину</i>, а вона буде скалічена або згине, <i>а</i> власник її не <i>був</i> із нею, то конче відшкодує;
<p>14 якщо ж її власник <i>був</i> із нею, не відшкодує. А якщо худобина була найнята, то піде <i>та шкода</i> в заплату її.
<p>15 А коли хто підмо́вить дівчину, яка не зару́чена, і ляже з нею, то нехай дасть їй ві́но, і візьме її собі за жінку.
<p>16 Якщо батько її справді відмовить віддати її йому, — нехай відважить срібла згідно з віном дівочим.
<p>17 Чарівни́ці не зоставиш при житті.
<p>18 Кожен, хто зляжеться з худобиною, конче буде забитий.
<p>19 Кожен, хто прино́сить жертву богам, крім Бога Одного, підпадає закляттю.<f>[39]</f>
<p>20 А прихо́дька не будеш утискати та гноби́ти його, бо <i>й</i> ви були прихо́дьками в єгипетськім кра́ї.
<p>21 Жодної вдови та сироти не будеш гноби́ти;
<p>22 якщо ж ти справді гноби́тимеш їх, то коли вони, кли́чучи, кли́катимуть до Мене, <i>то</i> конче почую їхній зойк,
<p>23 і розпалиться гнів Мій, і повбиваю вас мечем, і стануть жінки́ ваші вдо́вами, а діти ваші си́ротами.
<p>24 Якщо позичиш гроші народові Моєму, бідному, що з тобою, то не будь йому, як <i>суворий</i> позича́льник, — не покладеш на нього лихви.
<p>25 Якщо дійсно ві́зьмеш у заста́ву одежу ближнього свого, <i>то</i> вернеш її йому до за́ходу сонця,
<p>26 бо вона — єдине накриття́ його, вона одіж на тіло його; на чому він буде лежати? І станеться, коли буде він кликати до Мене, то почую, бо Я милосердний.
<p>27 Бога не будеш лихосло́вити, а начальника в народі твоїм не будеш проклинати.
<p>28 Не будеш спізнюватися, <i>щодо жертов</i>, із щедрістю збіжжя та з пли́нами твоїми. Перворідного з синів своїх даси́ Мені.
<p>29 Так зробиш волові своєму, <i>і</i> дрібній худобі своїй: сім день буде вона з своєю матір'ю, а восьмого дня даси її Мені.
<p>30 І ви будете Мені святими людьми, і не бу́дете їсти м'яса, розша́рпаного в полі, — псові кинете його!

<h4>23</h4>
<p>1 Не будеш розносити неправдивих поголосок. Не покладеш руки своєї<f>[40]</f> з несправедливим, щоб бути свідком неправди.
<p>2 Не будеш з більшістю, щоб чинити зло. І не будеш висловлюватися про по́зов, прихиляючись до більшости, щоб перегнути правду.
<p>3 І не будеш потура́ти вбогому в його по́зові.
<p>4 Коли стрінеш вола свого ворога або осла його, що заблудив, <i>то</i> конче повернеш його йому.
<p>5 Коли побачиш осла свого ворога, що лежить під тягаре́м своїм, то <i>не</i> зага́їшся помогти йому, — конче поможеш ра́зом із ним.
<p>6 Не перегинай суду <i>на бік</i> вбогого свого́ в його по́зові.
<p>7 Від неправдивої справи відда́лишся, а чистого й справедливого не забий, бо Я не всправедливлю несправедливого.
<p>8 А хабара́ не візьмеш, бо хаба́р осліплює зрячих і викривляє слова справедливих.
<p>9 А прихо́дька не будеш тиснути, бож ви познали душу<f>[41]</f> прихо́дька, бо <i>самі</i> були прихо́дьками в єгипетськім кра́ї.
<p>10 І шість літ будеш сі́яти землю свою, і будеш збирати її врожай,
<p>11 а сьомого — опустиш її та полишиш її, і будуть їсти вбогі народу твого, а позостале по них буде їсти польова́ звірина́. Так <i>само</i> зробиш для виноградника твого, і для оливки твоєї.
<p>12 Шість день будеш робити діла́ свої, а сьомого дня спочи́неш, щоб відпочив віл твій, і осел твій, і щоб відідхнув син невільниці твоєї й прихо́дько.
<p>13 І все, що Я сказав вам, будете вико́нувати. А йме́ння інших богів не згадаєте, — не буде почуте воно на устах твоїх.
<p>14 Три ра́зи на рік будеш святкува́ти Мені.
<p>15 Будеш дотримувати свято Опрі́сноків; сім день будеш їсти опрісноки, як наказав тобі, окресленого часу місяця авіва, бо в нім ти був вийшов з Єгипту. І не будете являтися перед лицем Моїм з порожніми <i>руками</i>.
<p>16 І свято жнив первопло́ду праці твоєї, що сієш на полі. І свято збира́ння при закінченні року, коли ти збираєш з поля працю свою.
<p>17 Три рази на рік буде являтися ввесь чоловічий рід твій перед лицем Владики Господа.
<p>18 Не будеш прино́сити крови жертви Моєї на квашенім, а лій Моєї святкової жертви не буде ночува́ти аж до ра́нку.
<p>19 Поча́тки первопло́ду твоєї землі принесеш до дому Господа, Бога твого. Не будеш варити ягняти в молоці його матері.
<p>20 Ось Я посилаю Ангола перед лицем твоїм, щоб він охороня́в у дорозі тебе, і щоб провадив тебе до того місця, яке Я пригото́вив.
<p>21 Стережися перед лицем Його, і слухайся Його голосу! Не протився Йому, бо Він не проба́чить вашого гріха, — бо Ім'я́ Моє в Ньому
<p>22 Коли ж справді послухаєш ти Його голосу, і вчиниш усе, що говорю́, то Я буду ворогува́ти проти ворогів твоїх, і буду гноби́ти твоїх гноби́телів.
<p>23 Бо Мій Ангол ходитиме перед лицем твоїм, і запрова́дить тебе до амореянина, і хіттеянина, і періззеянина, і ханаанеянина, хіввеянина, і євусеянина, — а Я зни́щу його.
<p>24 Не будеш вклонятися їхнім бога́м, і служити їм не будеш, і не будеш чинити за вчинками їх, бо конче порозбиваєш і конче поламаєш їхні стовпи́ <i>для богів</i>.
<p>25 І будеш служити ти Господе́ві, Богові своєму, і Він поблагосло́вить твій хліб та воду твою, і з-посеред тебе усуне хворо́бу.
<p>26 У твоїм кра́ї не буде такої, що скидає плода́, ані неплідної. Число твоїх днів Я доповню.
<p>27 Свій страх пошлю перед лицем твоїм, і приведу в замішання ввесь цей наро́д, що ти ввійдеш між ньо́го. І всіх ворогів твоїх оберну́ до тебе поти́лицею.<f>[42]</f>
<p>28 І пошлю ше́ршня перед тобою, і він вижене перед тобою хіввеянина, ханаанеянина та хіттеянина.
<p>29 Не вижену їх перед тобою в однім році, щоб не став той край спусто́шеним, і не розмно́жилася на тебе польова́ звірина́.
<p>30 Помалу Я буду їх виганяти перед тобою, аж поки ти розро́дишся, і пося́деш цей край.
<p>31 І покладу́ границю твою від моря Червоного й аж до моря Филистимського, і від пустині аж до річки, бо дам в вашу руку ме́шканців цього кра́ю, — і ти виженеш їх перед собою.
<p>32 Не складай умови з ними та з їхніми бога́ми.
<p>33 Не бу́дуть сидіти вони в твоїм кра́ї, щоб не ввести тебе в гріх супроти Мене, коли будеш служити їхнім бога́м, бо це буде па́стка тобі!“

<h4>24</h4>
<p>1 А до Мойсея сказав Він: „Вийди до Господа ти й Ааро́н, Надав та Авігу́, та сімдеся́т із Ізраїлевих старши́х, і вклоніться здале́ка.
<p>2 А Мойсей нехай піді́йде до Господа сам, а вони не піді́йдуть. А наро́д з ним не вийде“.
<p>3 І прибув Мойсей, та й оповів наро́дові всі Господні слова та всі зако́ни. І ввесь народ відповів одноголосно, та й сказали: „Усе, про що́ говорив Господь, зро́бимо!“
<p>4 І написав Мойсей всі Господні слова. І встав він рано вранці, та й збудува́в же́ртівника під горою, та дванадцять кам'яни́х стовпів для дванадцяти́ Ізраїлевих племе́н.
<p>5 І послав він юнакі́в, синів Ізраїлевих, і вони зложили цілопа́лення, і прине́сли жертви, мирні жертви для Господа, бички.
<p>6 І взяв Мойсей половину крови, і влив до мідниць, а <i>другу</i> половину тієї крови вилив на же́ртівника.
<p>7 І взяв він книгу заповіту, та й відчитав вголос народові. А вони сказали: „Усе, що говорив Господь, зробимо й послухаємо!“
<p>8 І взяв Мойсей тієї кро́ви, і покропив на народ, та й сказав: „Оце кров запові́ту, що Господь уклав із вами про всі оці речі!“
<p>9 І вийшов Мойсей й Ааро́н, Надав та Авігу, та сімдеся́т Ізраїлевих старши́х,
<p>10 і вони спогляда́ли на Ізраїлевого Бога, а під ногами Його ніби зро́блене з сапфірової плити́, і немов саме небо, щодо ясности.
<p>11 І він не простяг Своєї руки на достойних із синів Ізраїля. І вони споглядали на Бога, — і їли й пили.
<p>12 І промовив Господь до Мойсея: „Вийди до Мене на го́ру, і будь там. І дам тобі кам'яні табли́ці, і зако́на та за́повідь, що Я написав для навча́ння їх“.
<p>13 І встав Мойсей та Ісус, слуга його, і вийшов Мойсей на Божу го́ру.
<p>14 А до старши́х сказав він: „Сидіть нам на цім <i>місці</i>, аж поки ми ве́рнемось до вас! А ось Аарон та Хур <i>будуть</i> із вами. Хто матиме справу, нехай при́йде до них“.
<p>15 І вийшов Мойсей на го́ру, а хма́ра закрила го́ру.
<p>16 І слава Господня спочива́ла на горі Сіна́й, а хма́ра закривала її шість день. А сьомого дня Він кликнув до Мойсея з сере́дини хмари.
<p>17 А вид Господньої слави — як огонь, що пожирає на верхі́в'ї гори, на оча́х Ізраїлевих синів.
<p>18 І ввійшов Мойсей у сере́дину хмари, і вийшов на го́ру. І Мойсей пробува́в на горі со́рок день та со́рок ноче́й.

<h4>25</h4>
<p>1 А Господь промовляв до Мойсея, говорячи:
<p>2 „Промовляй до Ізраїлевих синів, і нехай вони ві́зьмуть для Мене прино́шення. Від кожного мужа, що́ дасть добровільно його серце, ві́зьмете прино́шення для Ме́не.
<p>3 А оце те прино́шення, що ві́зьмете від них: золото, і срібло, і мідь,
<p>4 і блаки́ть, і пу́рпур, і че́рвень, і віссо́н, і кози́на вовна,
<p>5 і шкурки́ бара́нячі, начервоно пофарбо́вані, і шкурки тахаше́ві,<f>[43]</f> і дерево ака́цій,<f>[44]</f>
<p>6 олива на осві́тлення, пахощі до оливи нама́щення, і пахощі для кади́ла,
<p>7 і камі́ння оніксове, і каміння на опра́ву до ефо́ду й до нагру́дника.
<p>8 І нехай збудують Мені святиню, — і перебува́тиму серед них.
<p>9 Як усе, що Я покажу́ тобі — будо́ву скинії<f>[45]</f> та будову рече́й її, — і так зро́бите.
<p>10 І зроблять вони ковче́га<f>[46]</f> з акаці́йного дерева, — два лі́кті й пів довжина́ його, і лі́коть і пів ширина́ його, і лікоть і пів вишина його.
<p>11 І пообкладаєш його щирим золотом зсере́дини та іззо́вні. І зробиш вінця́ золотого навко́ло над ним.
<p>12 І виллєш для нього чотири золоті каблу́чки, і даси на чотирьох кутах його, — дві каблу́чки на одному боці його, і дві каблучки на другому боці його.
<p>13 І поробиш держаки́ з акаційного дерева, і пообкладаєш їх золотом.
<p>14 І повсо́вуєш ці держаки́ в каблу́чки на боках ковче́гу, щоб ними носити ковче́га.
<p>15 В ковче́гових каблу́чках будуть ці держаки́; не відступлять вони від нього.
<p>16 І покладеш до ковче́гу те свідо́цтво, що Я тобі дам.
<p>17 І зробиш ві́ко зо щирого золота, — два лікті й пів довжина́ його, і лікоть і пів ширина́ його.
<p>18 І зробиш два золоті херуви́ми, — роботою кутою зробиш їх з обох кі́нців віка.
<p>19 І зроби одного херувима з кінця́ звідси, а одного херувима з кінця́ звідти. Від того ві́ка поробите тих херувимів на обох кі́нцях його.
<p>20 І будуть ті херувими простягати кри́ла догори́, і заті́нювати своїми кри́льми над віком, а їхні обличчя — одне до о́дного; до віка будуть обличчя тих херувимів.
<p>21 І покладеш те віко згори́ на ковче́га, а до цього ковчега покладеш свідо́цтво, яке Я тобі дам.
<p>22 І Я буду тобі відкриватися там, і буду говорити з тобою з-над віка з-посеред обох херувимів, що над ковче́гом свідо́цтва, про все, що розповім тобі для синів Ізраїлевих.
<p>23 І зробиш стола з акаційного дерева, — два лікті довжина́ його, і лікоть ширина́ його, і лікоть і лів вишина́ його.
<p>24 І пообкладаєш його щирим золотом, і зробиш вінця́ золотого для нього навко́ло.
<p>25 І ли́штву зробиш для нього в долоню навко́ло, і зробиш вінця́ золотого навко́ло, — для ли́штви його.
<p>26 І зробиш для нього чотири каблу́чки із золота, та й даси ці каблучки на чотирьох кінцях, що при його чотирьох ніжках.
<p>27 Навпроти лиштви будуть ці каблучки, на вклада́ння для держакі́в, щоб носити стола.
<p>28 І поробиш ті держаки́ з акаційного дерева, і пообкладаєш їх золотом, і на них бу́дуть носити стола.
<p>29 І поро́биш миски́ його, і кади́льниці його, і чаші його та кухлі його, щоб ними лити, — зо щирого золота їх ти поро́биш.
<p>30 А на столі покладеш хліб показни́й,<f>[47]</f> що за́вжди перед Моїм лицем.
<p>31 І зробиш свічника́ зо щирого золота, — роботою кутою нехай буде зро́блено цього свічника. Стовп його, і раме́на його, ке́лихи його, ґудзі його й квітки́ його — будуть із нього.
<p>32 І шість раме́н вихо́дитимуть із боків його, — три рамені свічника з одно́го боку його, і три рамені свічника з другого боку його.
<p>33 Три ке́лихи мигдалоподібні в однім рамені, ґудзь і квітка, і три мигдалоподібні келихи в рамені другім, ґудзь і квітка. Так на шости раме́нах, що виходять із свічника.
<p>34 А на <i>стовпі</i> свічника чотири келихи мигдалоподібні, ґудзі його та квітки́ його.
<p>35 І ґудзь під двома раме́нами з нього, і ґудзь під <i>іншими</i> двома раме́нами з нього, і ґудзь під <i>третіми</i> двома раменами з нього, — у шости рамен, що виходять із свічника.
<p>36 Їхні ґудзі та їхні раме́на нехай будуть із нього. Увесь він — одне куття́ щирого золота.
<p>37 І зробиш сім лямпа́док до нього, і нехай засвітять його лямпадки, і нехай він світить на передню сторону його.
<p>38 А його щи́пчики та його лопа́тки на ву́гіль — щире золото.
<p>39 З тала́нту щирого золота зробиш його <i>та</i> ввесь цей по́суд.
<p>40 І диви́сь, і зроби за тим зразко́м, що тобі показувано на горі.

<h4>26</h4>
<p>1 А ски́нію зробиш із десяти покривал із суканого віссо́ну, і блаки́ті, і пу́рпуру та з червені. Херувими — мистецькою роботою зробиш ти їх.
<p>2 Довжина́ одного покривала — двадцять і вісім ліктів, а ширина́ одного покрива́ла — чотири лікті. Усім покрива́лам міра одна.
<p>3 П'ять покрива́л буде поспи́наних одне до о́дного, і п'ять покрива́л <i>інших</i> буде поспи́наних одне до о́дного.
<p>4 І поробиш блаки́тні пете́льки на краю́ одного покрива́ла з кінця в спина́нні. І так само зробиш на краю кінцевого покрива́ла в спина́нні другім.
<p>5 П'ятдесят пете́льок поробиш у покрива́лі однім, і п'ятдесят петельок поробиш на кінці покрива́ла, що в другім спина́нні. Ті пете́льки протилеглі одна до однієї.
<p>6 І зробиш п'ятдеся́т золотих гачків, і поспина́єш ті покривала одне до одного тими гачка́ми, — і буде одна ски́нія.
<p>7 І поробиш покривала з вовни кози́ної на наме́та над <i>внутрішньою</i> скинією, — зробиш їх одина́дцять покривал.
<p>8 Довжина одного покривала — тридцять ліктів, а ширина одного покривала — чотири лікті. Одинадцятьо́м покрива́лам міра одна.
<p>9 І поспина́єш п'ять покривал осібно, і шість покривал осібно, а шосте покрива́ло складеш удвоє напереді наме́ту.
<p>10 І поробиш п'ятдесят петельок на краю одно́го покрива́ла, кінцевого в спина́нні, і п'ятдесят петельок на краю́ покривала другого спина́ння.
<p>11 І зробиш п'ятдесят мідяни́х гачків, і повсо́вуєш ті гачки́ в пете́льки і поспинаєш намета, — і буде він один.
<p>12 А те, що звисає, лишок в наметових покривалах, половина залишку покривала, — буде звисати ззаду скинії.
<p>13 І лікоть із цього, і лікоть із того <i>боку</i> в залишку в довжині наме́тового покрива́ла буде звішений на боки скинії з цього й з того <i>боку</i> на покриття́ її.
<p>14 І зробиш накриття́ для скинії, — бара́нячі начерво́но пофарбовані шкурки, і накриття зверху з тахаше́вих шкурок.
<p>15 І поробиш для скинії стоячі дошки́ з акаці́йного дерева.
<p>16 Десять ліктів довжина́ дошки, і лікоть і півліктя ширина́ однієї до́шки.
<p>17 В одній дошці дві ручки, сполучені одна до однієї. Так зробиш усім дошкам скинійним.
<p>18 І поробиш дошки для скинії, — двадцять дощо́к на бік південний, на по́лудень.
<p>19 І сорок срібних підста́в поробиш під тими двадцятьма́ дошками, — дві підставі під однією до́шкою для двох ручок її, і дві підставі під до́шкою другою для двох ру́чок її.
<p>20 А для другого боку скинії, в сторону пі́вночі — двадцять дощо́к.
<p>21 І для них сорок срібних підстав, — дві підставі під одну до́шку, і дві підставі під до́шку другу.
<p>22 А для <i>заднього</i> боку скинії на захід зробиш шість дощо́к.
<p>23 І дві до́шки зробиш для кутів скинії на <i>заднього</i> бока.
<p>24 І нехай вони будуть поєднані здолу, і нехай ра́зом будуть поєднані на верху її до однієї каблучки. Так нехай буде для обо́х них; нехай вони будуть для обо́х куті́в.
<p>25 І буде вісім дощо́к, а їхні підстави зо срібла, — шістнадцять підстав: дві підставі під одну дошку, і дві під дошку другу.
<p>26 І зробиш за́суви з акаційного дерева, — п'ять для дощо́к одного боку скинії,
<p>27 і п'ять за́сувів для дощо́к другого боку скинії, і п'ять за́сувів для дощо́к <i>заднього</i> боку на за́хід.
<p>28 А середній за́сув посере́дині дощо́к буде засувати від кінця́ до кінця́.
<p>29 А ці дошки пообкладаєш золотом, а каблу́чки їхні, на вклада́ння для за́сувів, поробиш із золота; і ці за́суви пообкладаєш золотом.
<p>30 І поставиш скинію згідно з при́писами, як тобі показано на горі.
<p>31 І зробиш заві́су з блаки́ті, і пу́рпуру, і черве́ні та з суканого віссо́ну. Мистецькою роботою зробити її <i>з</i> херувимами.
<p>32 І повісь її на чотирьох акаційних стовпа́х, пообкладаних золотом, — гаки́ їх золоті, — на чотирьох срібних підставах.
<p>33 І повісь ту завісу під гачка́ми, і внесеш туди за завісу ковче́га свідо́цтва. І ця завіса буде відділяти вам між святинею й між Святе́є Святи́х!<f>[48]</f>
<p>34 І покладеш те ві́ко на ковче́га свідо́цтва в Святому Святих.<f>[48]</f>
<p>35 І поставиш стола назовні завіси, а свічника́ — навпроти столу на боці скинії на пі́вдень, а стола поставиш на боці пі́вночі.
<p>36 І зробиш засло́ну входу скинії з блакиті, і пу́рпуру, і червені та з су́каного віссону, — робота гаптівника́.
<p>37 І зробиш для засло́ни п'ять акаційних стовпів, і пообкладаєш їх золотом; гаки́ їх — золото; і виллєш для них п'ять мідяних підста́в.

<h4>27</h4>
<p>1 І зробиш же́ртівника з акаційного дерева, — п'ять ліктів довжина́, і п'ять ліктів ширина́; квадрато́вий нехай буде той же́ртівник, а вишина́ його — три лікті.
<p>2 І поробиш ро́ги його на чотирьох кута́х його, — із нього нехай будуть роги його. І пообкладаєш його міддю.
<p>3 І поробиш горшки́ на зси́пування по́пелу з нього, і лопа́тки його, і кропи́льниці його, і виде́льця його, і його лопатки на вугіль. Для всього по́суду його будеш уживати міді.
<p>4 І зробиш для нього мідяну́ мере́жу роботою сітки, а над мережею зробиш чотири мідяні́ каблучки на чотирьох кі́нцях його.
<p>5 І покладеш її здо́лу під ли́штву же́ртівника, і буде та мере́жа аж до половини жертівника.
<p>6 І поробиш держаки́ для же́ртівника, держаки з акаційного дерева, і пообкладаєш їх міддю.
<p>7 І буде всунено держаки його в каблучки; і будуть ті держаки́ на двох боках жертівника при но́шенні його.
<p>8 Порожня́вим усере́дині зробиш його з дощо́к. Як показано було тобі на горі, так нехай зроблять.
<p>9 І зробиш скині́йне подві́р'я. На південну сторону, на по́лудень запо́ни для подвір'я, — суканий віссон; довжина першій стороні сто ліктів.
<p>10 А стовпів для нього — двадцять, а їхніх підстав із міді — двадцять. Гаки́ тих стовпів та обручі́ їхні — срібло.
<p>11 І так само на сторону півночі вдовжину́ запо́ни: довжина́ — сто <i>ліктів</i>; а стовпів для нього — двадцять, а підстав для них — двадцять, із міді. Гаки́ тих стовпів та обручі їхні — срібло.
<p>12 А ширина́ подві́р'я в сторону за́ходу: запони — п'ятдесят ліктів, а для них стовпів — десять, а їхніх підстав — десять.
<p>13 А ширина подвір'я в сторону переду, сходу, — п'ятдесят ліктів.
<p>14 І на п'ятнадцять ліктів запони для боку; стовпів для них — три, і підстав для них — три.
<p>15 А для боку другого — п'ятнадцять <i>ліктів</i> запони; стовпів для них три, і підстав для них — три.
<p>16 А для брами подвір'я — заслона на двадцять ліктів із блаки́ті, і пу́рпуру, і червені та з суканого віссону, — робота гаптівника. Для них стовпів — чотири, і підстав їхніх — чотири.
<p>17 Усі стовпи подвір'я поспи́нані навколо сріблом; їхні гаки́ — срібло, а підстави їхні — мідь.
<p>18 Довжина подвір'я — сто ліктів, а ширина — скрізь п'ятдесят, а вишина — п'ять ліктів. <i>Запони</i> з су́каного віссону, а підстави <i>стовпів</i> — мідь.
<p>19 Усі речі скинії — для всякої І служби в ній, усі кілки́ її й усі кілки подвір'я — мідь. І
<p>20 І ти накажеш Ізраїлевим синам, і нехай вони приносять тобі оливу з оливок, чисту, то́вчену, для осві́тлення, щоб за́вжди горіла лямпа́да.
<p>21 У ски́нії заповіту<f>[49]</f> назо́вні завіси, що на свідоцтві, приготує її <i>на запалення</i> Аарон та сини його від вечора аж до ранку перед лицем Господнім. <i>Це</i> вічна постанова їхнім родам від Ізраїлевих синів!

<h4>28</h4>
<p>1 А ти візьми до себе брата свого Аарона та синів його з ним, з-поміж Ізраїлевих синів, щоб він був священиком для Мене, Аарона, Надава, і Авігу, Елеазара та Ітамара, синів Ааронових.
<p>2 І зробиш свяще́нні ша́ти для брата свого Аарона на славу й красу́.
<p>3 І ти скажеш усім мудросердим,<f>[50]</f> що Я напо́внив їх духом мудрости, і вони зроблять Ааронові ша́ти для посвя́чення його, щоб був священиком для Мене.
<p>4 А оце ті ша́ти, що вони зроблять: нагру́дник, і ефо́д, і верхню ша́ту, і хіто́н пле́тений, завій<f>[51]</f> і пояс. І зробиш свяще́нні ша́ти для брата свого Аарона та для синів його, щоб він був священиком для Мене.
<p>5 І ві́зьмуть вони золота, і блакиті, і пурпуру, і червені та віссо́ну, —
<p>6 і зроблять ефо́да з золота, блакиті, і пурпуру, і червені та з віссону су́каного, — робота мистця́.
<p>7 Два злучені нараме́нники будуть у нього при обох кі́нцях його, і буде він сполучений.
<p>8 А пояс мистецький його ефо́ду, що на нім, тієї ж роботи, нехай буде з нього, — з золота, блакиті, і пурпуру, і червені та з су́каного віссону.
<p>9 І ві́зьмеш два о́ніксові ка́мені, та й вирізьбиш на них імена́ Ізраїлевих синів, —
<p>10 шість із їхніх імен на камені однім, а ймення шости позосталих на камені дру́гім, за їхнім наро́дженням.
<p>11 Роботою різьбаря́ каменя, різьбою печатки вирізьбиш на тих обох каменях імена Ізраїлевих синів; оточені золотими гні́здами зробиш їх.
<p>12 І положиш оби́два камені на нараме́нниках ефо́ду, — камені пам'яти для Ізраїлевих синів. І буде носити Аарон їхні ймення перед Божим лицем на обох плеча́х своїх на пам'ять.
<p>13 А гні́зда поробиш із золота.
<p>14 І два ланцюги́ зо щирого золота, — плетеними поробиш їх, роботою шнурів. І даси ті плетені ланцюги́ на гні́зда.
<p>15 І зробиш нагрудника су́дного, роботою мистця́, як робота ефоду зробиш його, — із золота, блакиті, і пурпуру, і червені та зі віссону су́каного зробиш його.
<p>16 Квадрато́вий нехай буде він, зложений удвоє, — п'ядь довжина його, і п'ядь ширина його.
<p>17 І понасаджуєш на ньому каменеве наса́дження, — чотири ряди каменя. Ряд: рубі́н, топа́з і смара́гд — ряд перший.
<p>18 А ряд другий: карбу́нкул, сапфі́р і я́спіс.
<p>19 А ряд третій: опа́ль, ага́т і амети́ст.
<p>20 А четвертий ряд: хризолі́т, і о́нікс, і бери́л, — вони будуть вставлені в золото в своїх гніздах.
<p>21 А камені нехай будуть на ймення дванадцяти Ізраїлевих синів, на ймення їх; різьбою печатки кожен на ймення його нехай будуть для дванадцяти́ родів.
<p>22 І поробиш на нагруднику сукані ланцюги́ плетеною роботою зо щирого золота.
<p>23 І зробиш на нагруднику дві золоті каблучки, і даси ці дві каблучки на двох кінцях нагрудника.
<p>24 І даси два золоті шнури на дві ті каблучки до кінців нагрудника.
<p>25 А два кінці двох шнурів даси до двох гнізд, і даси на нараменники ефо́ду спереду його.
<p>26 І зробиш дві золоті каблу́чки, і покладеш їх на двох кінцях нагрудника на краї його, що до сторони ефо́ду, всере́дину.
<p>27 І зробиш дві золоті каблучки, та й даси їх на обидва нараменники ефоду здо́лу, спе́реду його, при сполу́ченні його, над мистецьким поясом ефоду.
<p>28 І прив'яжуть нагрудника від каблучок його до каблучок ефоду блаки́тною ниткою, щоб був на мистецькім поясі ефоду, — і не буде рухатись нагру́дник із-над ефоду.
<p>29 І буде носити Аарон імена́ Ізраїлевих синів в су́днім нагруднику на серці своїм, як буде входити до святині, — на повсякчасну пам'ять перед Господнім лицем.
<p>30 І даси до судного нагрудника урі́м та туммі́м,<f>[52]</f> — і будуть вони на Аароновім серці при вході його перед Господнє лице. І буде за́вжди носити Аарон суд Ізраїлевих синів на своїм серці перед Господнім обличчям.
<p>31 І зробиш ве́рхню ша́ту для ефоду, усю блаки́тну.
<p>32 І нехай буде в сере́дині її о́твір для голови його; край отвору нехай буде навколо роботою ткача, як панцерний отвір буде їй, — щоб їй не дертися.
<p>33 І поробиш на подолку її грана́тові яблука з блакиті, і пурпуру та з червені, на подолку її навко́ло, і золоті дзвінки́ поміж ними навколо, —
<p>34 золотий дзвінок і гранатове яблуко, золотий дзвінок і гранатове яблуко на подолку тієї ша́ти навколо.
<p>35 І нехай вона бу́де на Ааронові для слу́ження, і нехай буде чутий голос його при вході його до святині перед Господнє обличчя, і при виході його, — щоб йому не померти.
<p>36 І зробиш квітку зо щирого золота, і ви́різьбиш на ній, <i>як</i> різьба́ печатки: „Святиня для Господа“.
<p>37 І покладеш її на нитці з блакиті, і нехай вона буде на заво́ї, — на переді завою нехай буде вона.
<p>38 І нехай буде вона на Аароновім чолі́, і нехай носить Аарон гріх тієї святощі, що Ізраїлеві сини посвятять її для всіх своїх святих дарунків. І нехай вона буде за́вжди на його чолі на благоволі́ння для них перед Господнім лицем.
<p>39 І витчеш хітона з віссону, і зробиш завоя з віссону, і зробиш пояса роботою гаптяра́.
<p>40 І для синів Ааронових поробиш хітони, і поробиш їм пояси́, і поробиш їм покриття голови на славу й красу́.
<p>41 І понадягаєш їх на брата свого Аарона та на синів його з ним. І помажеш їх, і рукоположиш<f>[53]</f> їх, і посвятиш їх, — і будуть вони священиками Мені.
<p>42 І пороби їм льняну спі́дню о́діж, щоб закрити тілесну наготу, — від сте́гон аж до голінок нехай будуть вони.
<p>43 І нехай будуть вони на Ааронові та на синах його при вході їх до скинії заповіту, або при прихо́ді їх до же́ртівника на слу́ження в святині, — і не понесуть вони гріха, і не помруть. <i>Це</i> вічна постанова йому та нащадкам його по ньому!

<h4>29</h4>
<p>1 А оце та річ, яку ти зробиш їм для посвя́чення їх, щоб вони були священиками Мені. Візьми одного бичка молодого та два безвадні барани́,
<p>2 і прі́сний хліб, і прісні калачі, змішані з оливою, і прісні коржі, помазані оливою, — із ліпшої пшеничної муки поробиш їх.
<p>3 І покладеш їх до одного коша́, і принесеш їх у коші, і того бичка та два ті барани́.
<p>4 А Аарона та синів його приведи до входу скинії умовлення, і обмиєш їх водою.
<p>5 І ві́зьмеш ша́ти та й убереш Аарона в хітона, і в ефодну ша́ту, і в ефо́да, і в нагру́дника, і опере́жеш його мистецьким поясом ефо́ду.
<p>6 І наложиш заво́я на його голову, а на заві́й даси вінця́ святости.
<p>7 І ві́зьмеш оливу пома́зання, і виллєш йому на голову, — та й пома́жеш його.
<p>8 І приведеш синів його, та й повбираєш їх у хіто́ни.
<p>9 І попідпері́зуєш їх поясом, Аарона та синів його, і наложиш їм покриття́ голови, — і буде для них свяще́нство на вічну постанову. І рукоположиш Аарона та синів його.
<p>10 І приведеш бичка до скинії запові́ту, і покладе Аарон та сини його руки свої на голову того бичка.
<p>11 І заріжеш того бичка перед Господнім обличчям при вході до скинії заповіту.
<p>12 І ві́зьмеш крови бичка, і помажеш на рогах жертівника пальцем своїм, а всю кров виллєш до основи же́ртівника.
<p>13 І візьмеш увесь лій, що покриває нутро́, і сальника́ на печінці, і оби́дві ни́рки та лій, що на них, та й спалиш<f>[54]</f> на же́ртівнику.
<p>14 А м'ясо бичка, і шкуру його та нечисто́ти його спалиш в огні поза табо́ром, — це жертва за гріх.
<p>15 І ві́зьмеш одного барана, і нехай покладу́ть Аарон та сини його свої руки на голову того барана́.
<p>16 І заріжеш того барана, і ві́зьмеш кров його, та й покро́пиш жертівника навко́ло.
<p>17 А того барана порозтина́єш на куски його, і ви́полощеш ну́трощі його та голі́нки його, і покладеш на куски його та на голову його.
<p>18 І спалиш усього барана́ на же́ртівнику, — це цілопа́лення для Господа, пахощі любі, огняна́ жертва, — для Господа вона.
<p>19 І візьмеш другого барана, — і покладе́ Аарон та сини його руки свої на голову того барана.
<p>20 І заріжеш того барана, і ві́зьмеш крови його, та й даси на пи́пку Ааронового вуха, і на пипку правого вуха синів його, і на великий палець правої руки їхньої, і на великий палець їхньої правої ноги. І покропиш ту кров на же́ртівника навко́ло.
<p>21 І візьмеш із крови, що на жертівнику, і з оливи пома́зання, та й покро́пиш на Аарона й на шати його, та на синів його й на шати синів його з ним. І освятиться він, і шати його та сини й шати синів його з ним!
<p>22 І візьмеш із того барана лій та курдюка́, і лій, що покриває ну́троші, і сальника́ на печінці, й оби́дві нирки, і лій, що на них, і праве стегно́, бо це баран посвя́чення.
<p>23 І один бухане́ць хліба, і один хлібний оливний кала́ч, і один коржик із коша́ з прі́сним, що перед лицем Господнім.
<p>24 І покладеш усе те на руку Аарона й на руки синів його, і поколиха́єш його, <i>як</i> колиха́ння перед Господнім лицем.
<p>25 І візьмеш його з їхньої руки, та й спалиш на жертівнику на цілопа́лення, на пахощі любі і перед Господнім лицем, — це огняна́ жертва для Господа.
<p>26 І візьмеш груди́ну з барана посвя́чення, що Ааронів, і поколихаєш її, <i>як</i> колиха́ння перед Господнім лицем, — і <i>це</i> буде твоя частина.
<p>27 І посвятиш груди́ну колиха́ння та стегно́ прино́шення, що були́ коли́хані, і що було принесене з барана рукоположення, з <i>того</i>, що Ааронове, і з <i>того</i>, що синів його.
<p>28 І буде <i>це</i> Ааронові та синам його на вічну постанову від Ізраїлевих синів, бо це прино́шення. І буде воно прино́шенням від Ізраїлевих синів і мирних їхніх жертов, — їхнє прино́шення для Господа.
<p>29 А свяще́нні шати, що Ааронові, будуть по ньому синам його на пома́зання в них і на рукоположення їх.
<p>30 Сім день носитиме їх той із синів його, що буде священиком і замість нього, що вві́йде до скинії заповіту на слу́ження в святині.
<p>31 І візьмеш барана посвя́чення, і звариш м'ясо його в святім місці.
<p>32 І буде їсти Аарон та сини його м'ясо того барана, та той хліб, що в коші, при вході до скинії заповіту.
<p>33 І поїдять вони те, чим окуплено їх на рукополо́ження їх, на посвя́чення їх. А чужий не буде їсти, — бо святість воно!
<p>34 А якщо позоста́неться з м'яса посвя́чення та з того хліба до ранку, то спалиш позостале в огні, — не буде <i>те</i> їджене, бо святість воно!
<p>35 І зробиш Ааронові та синам його так, як усе, що Я наказав був тобі. Сім день будеш посвячувати їх.
<p>36 А бичка, жертву за гріх, будеш споряджа́ти щоденно для оку́плення. І будеш очищати жертівника, коли будеш чинити оку́плення його. І помажеш його на його посвя́чення.
<p>37 Сім день будеш складати окупа на жертівнику — й освятиш його, і стане той жертівник найсвяті́шим. Усе, що доторкнеться до жертівника, освятиться.
<p>38 А оце те, що будеш споряджати на жертівнику: ягнята, однорічного віку, двоє на день — за́вжди.
<p>39 Одне ягня споряди́ш уранці, а друге ягня спорядиш під вечір.
<p>40 І десятину <i>ефи</i> пшеничної муки, мішаної в товченій оливі, чверть гіну,<f>[55]</f> і на лиття чверть гіну вина на одне ягня.
<p>41 А ягня друге споряди́ш під вечір; як хлібну жертву ранку й як жертву пли́нну її споряди́ш йому, — на па́хощі любі, огняна́ жертва для Господа, —
<p>42 стале цілопа́лення для ваших поколінь при вході до скинії заповіту перед Господнім лицем, що буду там відкриватися вам, щоб говорити до тебе там.
<p>43 І буду відкриватися там Ізраїлевим синам, і <i>це місце</i> буде освячене Моєю славою.
<p>44 І освячу скинію заповіту, і жертівника, і Аарона та синів його освячу, щоб вони були священиками Мені.
<p>45 І буду Я спочивати серед Ізраїлевих синів, — і буду їм Богом.
<p>46 І пізнають вони, що Я Господь, їхній Бог, що вивів їх із єгипетського кра́ю, щоб перебувати Мені серед них. Я — Господь, їхній Бог!

<h4>30</h4>
<p>1 І зробиш жертівника на каді́ння кади́ла, — з акаційного дерева зробиш його.
<p>2 Лікоть довжина́ його, і лікоть ширина́ його, — квадрато́вий нехай буде він, а два лікті вишина́ його. З нього <i>виходитимуть</i> ро́ги його.
<p>3 І пообкладаєш його щирим золотом, — дах його та стіни його навко́ло, та ро́ги його. І зробиш йому вінця золотого навко́ло.
<p>4 І дві золоті каблучки зробиш йому під вінця його, — на двох боках його зробиш, на двох сторонах, — і буде <i>це</i> на вклада́ння для держакі́в, щоб ними носити його.
<p>5 І поробиш держаки́ з акаційного дерева, і пообкладаєш їх золотом.
<p>6 І поставиш його перед завісою, що над ковчегом свідо́цтва, перед віком, що на свідо́цтві, яким Я буду тобі об'являтися там.
<p>7 І бу́де Аарон кадити на ньому кадило па́хощів щора́нку, — коли він поправлятиме лямпадки, то буде кадити його.
<p>8 І при запа́ленні лямпадок під, вечір він буде кадити його. <i>Це</i> постійне кадило перед Господнім лицем на ваші покоління!
<p>9 Не запалите на ньому чужого кадила, ані цілопа́лення, ані жертви хлі́бної, і жертви рідинної не бу́дете лити на ньому.
<p>10 І складе́ Аарон о́купа на роги його, раз у році, — з крови жертви за гріх раз у році <i>дня</i> Оку́плення складе́ він окупа на нього на ваші покоління. Це найсвятіше для Господа!“
<p>11 І промовив Господь до Мойсея, говорячи:
<p>12 „Коли будеш робити пере́лік Ізра́їлевих синів за тими, кого повинно лічити, то дадуть вони кожен викупа за душу свою Господе́ві при переліку їх, — і не буде між ними моровиці при переліку їх.
<p>13 Оце дасть кожен, що переходить на переліку: половину ше́кля, <i>на міру</i> шеклем святи́ні, — двадцять ґер<f>[56]</f> той шекель;<f>[56]</f> половина цього шекля — прино́шення для Господа.
<p>14 Кожен, хто переходить на переліку, від віку двадцяти літ і вище, дасть прино́шення для Господа.
<p>15 Багатий не побільши́ть, а вбогий не зме́ншить від половини шекля, даючи прино́шення Господе́ві для склада́ння окупу за ваші душі.
<p>16 І ві́зьмеш гроші окупу від Ізраїлевих синів, та й даси їх на роботу скинії заповіту. І буде воно Ізраїлевим синам на пам'ять перед Господнім обличчям для оку́плення за ваші душі“.
<p>17 І Господь промовляв до Мойсея, гово́рячи:
<p>18 „І зробиш умивальницю з міді, і підстава її — мідь, на вмива́ння. І поставиш її між скинією заповіту й між же́ртівником, і наллєш туди води.
<p>19 І бу́дуть Аарон та сини його мити з неї свої руки та ноги свої.
<p>20 Коли вони вхо́дитимуть до скинії заповіту, то будуть мити в воді, — щоб їм не вмерти, або коли будуть відходити до же́ртівника на слу́ження, щоб спалити огняну́ жертву для Господа.
<p>21 І будуть вони вмивати руки свої та ноги свої, — щоб їм не вмерти. І бу́де <i>це</i> для них вічна постанова, — для нього й для наща́дків його на їхні покоління!“
<p>22 І Госпо́дь промовляв до Мойсея, гово́рячи:
<p>23 „А ти візьми собі найкращих пахощів: самотечної мірри п'ять сотень <i>шеклів</i>, і запашно́го цинамону половину його: двісті й п'ятдеся́т, і запашної очере́тини — двісті й п'ятдеся́т,
<p>24 і касії п'ять сотень <i>шеклів на міру</i> шеклем святині, та гін оли́вкової оливи.
<p>25 І зробиш її миром святого пома́зання, масть скла́дену, робота робітника масти. <i>Це</i> буде миро святого пома́зання.
<p>26 І намасти́ш ним ски́нію запові́ту, і ковче́га свідо́цтва,
<p>27 і стола та всі речі його, і свічника та речі його, і жертівника кадила,
<p>28 і жертівника цілопа́лення та всі речі його, і вмивальницю та підставу її.
<p>29 І освятиш їх, і стануть вони найсвяті́шим, — усе, що доторкне́ться до них, освя́титься!
<p>30 І помажеш Аарона та синів його, та посвятиш їх на священнослу́ження Мені.
<p>31 А до синів Ізраїлевих будеш говорити, ка́жучи: Це буде Мені миро святого пома́зання на ваші покоління.
<p>32 На лю́дське тіло не буде воно лите, і за постановою про нього не буде робитися, як воно, — святиня воно, воно буде святиня для вас!
<p>33 Кожен, хто <i>сам</i> робитиме масть, як воно, і хто дасть із нього на чужого, той буде витятий із наро́ду свого́“.
<p>34 І промовив Господь до Мойсея: „Візьми собі пахощів: бальза́му, і ониху, і хелбану, пахощів, та чистого ла́дану, — кожне буде в рівній частині.
<p>35 І зробиш з цього кадило, масть, робота робітника масти, посолене, чисте, святе.
<p>36 І зітреш із неї надрібно, і даси з неї перед обличчям свідо́цтва в скинії заповіту, що Я буду являтися тобі там, — <i>це</i> буде найсвятіше для вас!
<p>37 А кадило, що зробите, за постановою про нього це зробите собі, — воно буде тобі святість для Господа!
<p>38 Кожен, хто зробить, як воно, щоб нюхати з нього, той буде витятий із наро́ду свого́!“

<h4>31</h4>
<p>1 І промовив Господь до Мойсея, говорячи:
<p>2 „Дивися, — Я покликав на ім'я́ Бецал'ї́ла, сина Урієвого, сина Хура, Юдиного племени,
<p>3 і напо́внив його Духом Божим, мудрістю, і розумуванням, і знання́м, і <i>здібністю</i> до всякої роботи,
<p>4 на обми́слення мистецьке, на роботу в золоті, і в сріблі, і в міді,
<p>5 і в обро́бленні каменя, щоб всаджувати, і в обробленні дерева, щоб робити в усякій роботі.
<p>6 І Я ото дав із ним Оголіява, Ахісамахового сина, Данового племени. А в серце кожного мудросердого Я дав мудрість, — і зроблять вони все, що Я наказав був тобі:
<p>7 ски́нію заповіту, і ковчега для свідоцтва, і віко, що на ньому, і всі скині́йні речі,
<p>8 і стола та речі його, і чистого свічника та всі речі його, і жертівника кадила,
<p>9 і жертівника цілопа́лення та всі речі його, і вмивальницю та підставу її,
<p>10 і ша́ти служебні, і ша́ти свяще́нні для священика Аарона, і ша́ти синів його на священнослу́ження,
<p>11 і оливу пома́зання, і запашне́ кадило для святині, — як усе, що Я наказав був тобі, вони зроблять“.
<p>12 І промовив Господь до Мойсея, гово́рячи:
<p>13 „А ти промовляй Ізраїлевим синам, говорячи: Тільки суботи Мої бу́дете пильнувати, бо це знак поміж Мною та поміж вами для ваших поколінь, щоб ви пізнали, що Я — Госпо́дь, що освячує вас!
<p>14 І будете пильнувати суботу, бо вона святість для вас. Хто опога́нить її, той конче буде забитий, бо кожен, хто робить у ній роботу, то буде стята душа та з-посеред наро́дів її!
<p>15 Шість день буде робитися праця, а дня сьомого — субота відпочинку від праці, святість для Господа. Кожен, хто робить роботу за субо́тнього дня, той конче буде забитий!
<p>16 І будуть Ізраїлеві сини доде́ржувати суботу, щоб зробити суботу вічним заповітом для своїх поколінь.
<p>17 Це знак навіки поміж Мною та поміж Ізра́їлевими синами, бо шість день творив Господь небо та землю, а дня сьомого — перервав працю та спочив“.
<p>18 І дав Він Мойсе́єві, коли закінчив говорити з ним на Сінайській горі, дві табли́ці свідо́цтва, табли́ці кам'яні́, писані Божим пальцем.

<h4>32</h4>
<p>1 І побачив наро́д, що загаявся Мойсей зійти з гори. І зібрався наро́д проти Аарона, та й сказали до нього: „Устань, зроби нам богі́в, що бу́дуть ходити перед нами, бо той Мойсей, муж, що вивів був нас із єгипетського кра́ю, — ми не знаємо, що сталось йому“.
<p>2 І сказав їм Аарон „Поздіймайте золоті сере́жки, що в ушах ваших жінок, ваших синів та дочо́к ваших, і поприносьте до мене“.
<p>3 І ввесь наро́д поздіймав з себе золоті сережки, що в їхніх ушах, та й позно́сили до Аарона.
<p>4 І взяв він <i>це</i> з їхньої руки, і вформував його в глині, і зробив із нього лите теля. А вони сказали: „Оце твої боги, Ізраїлю, що вивели тебе з єгипетського кра́ю!“
<p>5 І побачив <i>це</i> Аарон, і збудував жертівника перед ним. І кликнув Аарон та й сказав: „Завтра свято для Господа!“
<p>6 І повставали вони взавтра ра́но вранці, і принесли цілопа́лення, і привели́ мирну жертву. І засів наро́д до їди́ та до пиття́, і встали ба́витися.
<p>7 А Господь промовляв до Мойсея: „Іди, зійди, бо зіпсувся наро́д твій, якого ти вивів із єгипетського краю.
<p>8 Зійшли вони скоро з дороги, що наказав був Я їм, — зробили собі лите теля, і поклонились йому, і склали йому́ жертви, та й сказали: Оце твої боги, Ізраїлю, що вивели тебе з єгипетського краю!“
<p>9 І промовив Господь до Мойсея: „Я бачив наро́д той, і ось наро́д — твердошиїй він!
<p>10 А тепер залиши Мене, — і розпа́литься гнів Мій на них, і Я ви́нищу їх, а тебе зроблю́ великим наро́дом“.
<p>11 І Мойсей став благати лице Господа, Бога свого, та й сказав: „На́що, Господи, розпа́люється гнів Твій на народ Твій, якого Ти випровадив з єгипетського кра́ю силою великою та міцно́ю рукою?
<p>12 На́що будуть казати єги́птяни, говорячи: На зле ти їх вивів, щоб їх повбивати в гора́х, та щоб винищити їх з пове́рхні землі?.. Вернися з ро́зпалу гніву Свого, та й відверни́ зло <i>від</i> Свого́ наро́ду!
<p>13 Згадай про Авраама, Ісака та Ізраїля, рабів Своїх, що Ти їм присягався був Собою, та говорив їм: „Помно́жу ваших наща́дків, немов зорі небесні, і всю оту землю, що про неї казав, дам вашим наща́дкам, — і вони пося́дуть навіки“.
<p>14 І відверну́в Господь зло, про яке говорив, щоб зробити Своєму народо́ві.
<p>15 І повернувся, і зійшов Мойсей із гори, — а в руці його дві табли́ці свідо́цтва, писані з обох їхніх сторін, — звідси й звідти вони були́ писані.
<p>16 А табли́ці — Божа робота вони, а письмо — Боже письмо воно, ви́різьблене на табли́цях.
<p>17 І почув Ісус голос наро́ду, як кричав він, та й сказав до Мойсея: „Крик бо́ю в табо́рі!“
<p>18 А той відказав: „Це не крик сили перемо́жців і не крик слабости переможених, — я чую голос співу!“
<p>19 І сталося, коли він набли́зився до табо́ру, то побачив теля те та та́нці... І розпали́вся гнів Мойсеїв, і він кинув табли́ці із рук свої́х, — та й розторо́щив їх під горою!..
<p>20 І схопи́в він теля, що зробили вони, та й спалив на огні, та змолов, аж став порох І розси́пав на поверхні води, і напоїв <i>тим</i> синів Ізра́їлевих.
<p>21 І сказав Мойсей Ааронові: „Що́ вчинив тобі наро́д цей, що ти гріх великий навів на нього?“
<p>22 А Аарон відказав: „Нехай не запа́литься гнів мого пана! Ти знаєш наро́д цей, що він у злому.
<p>23 І вони сказали мені: Зроби нам богів, що будуть ходити перед нами, бо той Мойсей, муж, що вивів нас із єгипетського кра́ю, — ми не знаємо, що сталось йому.
<p>24 І сказав я до них: Хто має золото, — поздіймайте з себе. І дали вони мені, а я кинув його в огонь, — і вийшло те теля“.
<p>25 І побачив Мойсей народ, що незагну́зданий він, бо Аарон розгнузда́в його на га́ньбу поміж їхніми ворогами.
<p>26 І став Мойсей у брамі табо́ру й сказав: „Хто за Господа — до мене!“ І зібралися до нього всі Левіїні сини.
<p>27 І сказав він до них: „Так сказав Господь, Бог Ізраїлів: Припаші́ть кожен меча свого́ на стегно́ своє, перейдіть, і верніться від брами до брами в табо́рі, — і повбивайте кожен брата свого, і кожен приятеля свого, і кожен бли́жнього свого́“.
<p>28 І зробили Левіїні сини за словом Мойсеєвим. І впало з наро́ду того дня близько трьох тисяч чоловіка.
<p>29 І сказав Мойсей: „Освятіть сьогодні себе для Господа, бо кожен <i>мстився</i> на сині своїм та на браті своїм, і щоб сьогодні Він дав вам благослове́ння“.
<p>30 І сталося назавтра, і сказав Мойсей до народу: „Ви згрішили великим гріхом, а тепер зійду́ я до Господа, — може складу́ оку́плення за ваш гріх“.
<p>31 І вернувся Мойсей до Господа та й сказав: „О, згрішив цей наро́д великим гріхом, — вони зробили собі золотих богі́в!
<p>32 А тепер, коли б Ти пробачив їм їхній гріх! А як ні, — витри мене з книги Своєї, яку Ти написав“.
<p>33 І промовив Господь до Мойсея: „Хто згрішив Мені, того витру із книги Своєї.
<p>34 А тепер іди, провадь цей народ туди, куди казав Я тобі. Ось Мій Ангол піде перед лицем твоїм. А в день кари Моєї — покараю їх за їхній гріх!
<p>35 І Господь ударив той народ за те, що вони зробили теля, яке Аарон учинив був.

<h4>33</h4>
<p>1 І говорив Господь до Мойсея: „Іди, вийди звідси ти та той народ, що ти вивів його з єгипетського кра́ю до того Краю, що Я присяг був його Авраамові, Ісакові та Якову, говорячи: Наща́дкам твоїм дам його,
<p>2 і пошлю перед лицем твоїм Ангола, і попроганяю ханаанеянина, амореянина, і хіттеянина, і періззеянина, хіввеянина, і євусеянина, —
<p>3 до кра́ю, що тече молоком та медом, бо Я не піду́ серед тебе, — бо ти народ твердошиїй, — щоб Я не вигубив тебе в дорозі“.
<p>4 І почув народ ту лиху вістку, та й засмутився, і ніхто не поклав на себе своєї оздо́би.
<p>5 Бо промовив Господь до Мойсея: „Скажи Ізраїлевим синам: Ви народ твердошиїй, — якщо одну хвилину піду́ серед тебе, то ви́гублю тебе! Тож тепер здійми оздобу свою з себе, — Я знатиму, що вчиню́ тобі“.
<p>6 І поздіймали Ізраїлеві сини свої оздоби під горою Хори́в.
<p>7 А Мойсей узяв наме́та, та й нап'я́в його поза табо́ром, далеко від табо́ру, і назвав його: скинія заповіту. І бувало, — кожен, хто шукав Господа, входив до скинії заповіту, що поза табо́ром.
<p>8 І бувало, коли вихо́див Мойсей до скинії, то підво́дився ввесь народ, і ставали кожен при вході свого намету, і дивилися за Мойсеєм, аж поки він не входив до скинії.
<p>9 І бувало, коли входив Мойсей до скинії, то сходив стовп хмари, і ставав при вході скинії, та й говорив <i>Бог</i> із Мойсеєм.
<p>10 І ввесь наро́д бачив стовпа хмари, що стояв при вході скинії. І ввесь народ підво́дився, та й вклонялися, кожен при вході намету свого.
<p>11 І говорив Господь до Мойсея лице в лице, як говорить хто до друга свого́. І вертався він до табо́ру, а слуга його, юнак Ісус, син Нави́нів, не вихо́див із сере́дини скинії.
<p>12 І сказав Мойсей до Господа: „Дивися, — Ти гово́риш мені: Випровади цей наро́д, а Ти не дав мені знати, кого зо мною пошлеш. А Ти сказав був: Я знаю тебе на ім'я́, а також знайшов ти милість в оча́х Моїх.
<p>13 Тож тепер, коли знайшов я милість в оча́х Твоїх, об'яви ж мені доро́гу Свою, і я пізнаю, я́к знайти милість в очах Твоїх. І побач, бо цей люд — то народ Твій“.
<p>14 А Він відказав: „Сам Я піду́, — і введу́ тебе до відпочинку“.
<p>15 І сказав він до Нього: „Коли Сам Ти не пі́деш, то не виводь нас ізвідси.
<p>16 Бож чим тоді пізна́ється, що знайшов милість в очах Твоїх я та наро́д Твій? Чи ж не тим, що Ти пі́деш із нами? І бу́демо ви́різнені я та народ Твій від кожного народу, що на поверхні землі“.
<p>17 І промовив Госпо́дь до Мойсея: „Також цю річ, про яку говорив ти, зроблю́, бо ти знайшов милість в оча́х Моїх, і Я знаю на ім'я́ тебе“.
<p>18 А він відказав: „Покажи мені славу Свою!“
<p>19 І Він промовив: „Я переведу́ все добро Своє перед тобою, і покличу Господнім Ім'я́м перед тобою. І Я помилую, до кого милости́вий, і змилосе́рджуся, до кого милосе́рдний“.
<p>20 І Він промовив: „Ти не зможеш побачити лиця Мого́, — бо люди́на не може побачити Мене — і жити“.
<p>21 І промовив Господь: „Ось місце при Мені, — і ти станеш на скелі.
<p>22 І станеться, коли буде переходити слава Моя, то Я вміщу́ Тебе в щілині скелі, і закрию тебе рукою Своєю, аж поки Я перейду́.
<p>23 А здійму руку Свою, — і ти побачиш Мене ззаду, а обличчя Моє не буде види́ме“.

<h4>34</h4>
<p>1 І промовив Господь до Мойсея: „Витеши собі дві кам'яні́ табли́ці, як перші, і Я напишу на цих табли́цях слова, що були на перших табли́цях, які ти розбив.
<p>2 І приготовся на рано. І вийдеш рано вра́нці на го́ру Сіна́й, і станеш Мені там на верхі́в'ї гори́.
<p>3 А з тобою ніхто не вийде, і на всій горі нехай нікого не бу́де видно. І також дрібна худоба й худоба велика нехай не пасеться навпроти тієї гори“.
<p>4 І витесав він дві кам'яні табли́ці, як перші. І встав Мойсей рано вранці, та й вийшов на го́ру Сіна́й, як Господь звелів був йому. І взяв він у руку свою дві табли́ці кам'яні́.
<p>5 А Господь зійшов у хмарі, і став там із ним, та й покликав Ім'я́м Господа.
<p>6 І перейшов Господь перед лицем його, та й викликнув: „Господь, Господь, — Бог милосердний, і милости́вий, довготерпели́вий, і многомилости́вий та правдивий,
<p>7 що дотри́мує милість для тисяч, що вибачає провину й переступ та гріх, та певне не вважає чистим <i>винуватого</i>, бо карає провину батькі́в на ді́тях, і на дітях діте́й, і на третіх, і на четвертих поколіннях“.
<p>8 І Мойсей поквапно вклонився до землі, і впав,
<p>9 та й сказав: „Якщо я знайшов милість в очах Твоїх, Владико, то нехай же Владика йде серед нас, бо наро́д цей твердоши́їй. І Ти пробачиш нашу провину та наш гріх, і зробиш нас спа́дком Своїм“.
<p>10 А Він відказав: „Ось Я складаю заповіта перед усім наро́дом твоїм. Я чинитиму чу́да, які не були́ тво́рені на всій землі і в жодного наро́ду. І побачить увесь народ, серед якого ти <i>знаходишся</i>, чин Господній, що Я чиню́ його з тобою, — який він страшни́й!
<p>11 Виконуй те, що Я наказую тобі сьогодні. Ось Я виганяю перед тобою амореянина, і ханаанеянина, і хіттеянина, і періззеянина, і хіввеянина, і євусеянина.
<p>12 Стережися, щоб не склав ти умо́ви з мешканцем тієї землі, що ти входиш на неї, — щоб він не став па́сткою серед тебе.
<p>13 Бо ви їхні жертівники поруйнуєте, а їхні камінні стовпи́ <i>для богів</i> поторощите, а їхні дерева святі повиру́буєте.
<p>14 Бо не будеш ти кла́нятись богові іншому, бо Господь — ревнивий ім'я Його, Бог ревнивий Він!
<p>15 Щоб не склав ти умови з мешканцем кра́ю, як будуть вони любоді́яти вслід за богами своїми, і будуть богам своїм жертви прино́сити, то якщо він покличе тебе, то ти не будеш їсти із жертви його.
<p>16 І не візьмеш із дочо́к його для синів своїх, бо будуть вони любоді́яти вслід за бога́ми своїми, і вчинять розпу́сниками синів твоїх вслід за богами своїми.
<p>17 Литих богів не зробиш собі.
<p>18 Будеш вико́нувати свято Опрі́сноків. Сім день будеш їсти опрі́сноки, що Я наказав був тобі на умо́влений час місяця аві́ва, бо в місяці авіві ти вийшов з Єгипту.
<p>19 Усе, що відкриває утро́бу — то Моє, як і всяка твоя худоба, <i>що є</i> самець, відкриття <i>утроби</i> вола та вівці.
<p>20 А відкриття <i>утроби</i> осла викупиш ягня́м. А якщо його не викупиш, то заб'єш його, <i>злама́вши</i> шию. Кожного перворі́дного з синів твоїх ви́купиш. І не будуть являтися перед обличчя Моє з порожньою <i>рукою</i>.
<p>21 Шість день будеш працювати, а дня сьомого спочи́неш від праці; в о́рці й у жнива́ спочинеш від праці.
<p>22 І свято тижнів зробиш собі, <i>і</i> первопло́ду жнив пшениці, і свято збору <i>врожаю</i> під кінець року.
<p>23 Тричі в році вся чоловіча стать буде являтися перед лице Владики Господа, Бога Ізраїлевого.
<p>24 Бо Я ви́жену людей перед лицем твоїм, і розширю границю твою, і ніхто не запрагне твоєї землі, коли ти ходитимеш являтися перед лице Господа, Бога твого, тричі в році.
<p>25 Не будеш прино́сити на ква́шенім крови жертви твоєї, і не переночує до рана святко́ва жертва Пасхи.
<p>26 Поча́ток первопло́дів твоєї землі принесе́ш у дім Господа, Бога твого. Не будеш варити ягняти в молоці його матері“.
<p>27 І промовив Господь до Мойсея: „Напиши собі слова́, бо згідно з цими словами склав Я заповіта з тобою та з Ізраїлем“.
<p>28 І був він там з Господом сорок день і сорок ночей, хліба не їв і води не пив. І написав на табли́цях слова Заповіту, — Десять Заповідей.
<p>29 І сталося, коли схо́див Мойсей з гори Сіна́й, — а оби́дві табли́ці свідоцтва в Мойсеєвій руці при сході його з гори, — що Мойсей не знав, що лице його стало промені́ти, бо <i>Бог</i> говорив з ним.
<p>30 І побачив Аарон та всі Ізраїлеві сини Мойсея, — аж ось лице його променіло, і вони боялися підійти до нього!
<p>31 І кликнув до них Мойсей, і зверну́лися до нього Аарон та всі начальники в громаді. І Мойсей говорив до них.
<p>32 А потім попідхо́дили всі Ізраїлеві сини, і він наказав їм усе, що Господь говорив з ним на горі Сіна́й.
<p>33 І скінчи́в Мойсей говорити з ними, і дав на лице своє покрива́ло.
<p>34 А коли Мойсей вхо́див перед Господнє лице на розмову з Ним, то здіймав покрива́ло аж до свого ви́ходу. І він вихо́див, і говорив до Ізраїлевих синів, що́ було наказано йому.
<p>35 І бачили Ізраїлеві сини лице Мойсеєве, — що променіло лице Мойсеєве. І Мойсей знов накладав покривало на лице своє аж до відходу свого, щоб говорити з Ним.

<h4>35</h4>
<p>1 І зібрав Мойсей усю громаду Ізраїлевих синів, та й промовив до них: „Ось ті речі, що Господь наказав їх чинити.
<p>2 Шість день буде робитися праця, а дня сьомого буде вам свято, — субота спочинку від праці для Господа. Кожен, хто робитиме працю в нім, буде забитий!
<p>3 Не розпалите огню за суботнього дня по всіх ваших оса́дах“.
<p>4 І сказав Мойсей до всієї громади Ізраїлевих синів, ка́жучи: „Оце та річ, що Господь наказав, говорячи:
<p>5 Візьміть від себе прино́шення для Господа. Кожен за щедрим серцем своїм принесе його, прино́шення Господе́ві: золото, і срі́бло, і мідь,
<p>6 і блаки́ть, і пу́рпур, і че́рвень, і віссо́н, і вовну кози́ну,
<p>7 і начервоно пофарбовані баранячі шкурки, і шкурки тахашеві, і акаційні дере́ва,
<p>8 і оливу на освітлення, і пахощі на оливу пома́зання, та пахощів на кадило,
<p>9 і камі́ння оніксове, і каміння на оправу до ефо́ду й до нагрудника.
<p>10 А кожен із вас мудросердий при́йде та зробить, що́ наказав був Господь:
<p>11 скинію <i>внутрішню</i> та її намета <i>зовнішнього</i>, і покриття́ її, і гачки її, і дошки її, засуви її, стовпи її та підстави її;
<p>12 ковчега, і держаки його, віко й завісу заслони;
<p>13 стола, і держаки його, і всі речі його, і хліб показни́й;
<p>14 і свічника осві́тлення, і речі його, і лямпадки його, і оливу освітлення; І
<p>15 і жертівника кадила, і держаки його, і оливу пома́зання, і кадило пахощів та заслону входу і при вході;
<p>16 же́ртівника цілопа́лення, і мідяну його сітку, держаки його, і всі речі його, умивальницю й підставу її;
<p>17 запони подвір'я, стовпи його, і підстави його та заслону брами подвір'я;
<p>18 кілки скинії, і кілки подвір'я та шнури їхні;
<p>19 і ша́ти служебні на слу́ження в святині, свяще́нні шати для священика Аарона, та шати синів його, на священнослу́ження“.
<p>20 І вийшла вся громада Ізраїлевих синів від Мойсея.
<p>21 І прихо́дили кожен чоловік, кого вело́ серце його, і кожен, кого дух його чинив щедрим, <i>і</i> прино́сили прино́шення Господе́ві для роботи скинії заповіту, і на кожну працю його, і на свяще́нні шати.
<p>22 І прихо́дили ті чоловіки з жінками, кожен щедросердий, <i>і</i> прино́сили гачка, і носову сережку, і пе́рсня, і сережку, всякі золоті речі, та все, що люди́на прино́сила, <i>як</i> золото прино́шення для Господа.
<p>23 І кожна люди́на прине́сла, що́ хто мав: блакить, і пурпур, і червень, і віссон, і вовна козина, і баранячі начервоно пофарбовані шкурки, і шкурки тахашеві.
<p>24 Кожен, хто жертвував срібне та мідяне прино́шення, прино́сив Господнє прино́шення, і кожен, хто мав, поприно́сили акаційне дерево, на всяке зайня́ття коло тієї роботи.
<p>25 І кожна мудросерда жінка пря́ла руками своїми, і прино́сила пряжу: блакить, і пурпур, і червень, і віссон.
<p>26 І всі жінки́, кого вело їхнє серце, пряли козину вовну.
<p>27 А начальники поприно́сили каміння оніксу, і каміння вста́влення для ефо́ду та для нагрудника,
<p>28 і пахощі, і оливу на освітлення, і для оливи пома́зання, і для запашно́го кадила.
<p>29 Кожен чоловік та жінка, кого їхнє серце схиляло прино́сити для кожної праці, яку Господь наказав робити рукою Мойсея, — Ізраїлеві сини прино́сили добровільний дар для Господа.
<p>30 І сказав Мойсей до Ізраїлевих синів: „Дивіться, — Господь назвав на ім'я Бецал'їла, сина Урієвого, сина Хура, Юдиного роду.
<p>31 І напо́внив його Духом Божим, мудрістю, розумуванням, і знанням, і <i>здібністю</i> до всякої роботи
<p>32 на обми́слення мистецьке, на роботу в золоті, і в сріблі, і в міді,
<p>33 і в обро́бленні каменя, щоб всаджувати, і в обробленні де́рева, щоб робити в усякій мистецькій роботі.
<p>34 І вклав в його серце, щоб навчав, він і Оголіяв, син Ахісамаха, Да́нового племени.
<p>35 Він напо́внив їх мудрістю се́рця, щоб робили вони всяку роботу обрібника, і мистця, і гаптівника в блакиті, і в пурпурі, і в червені, і в віссоні, і ткача, що роблять усяку роботу й заду́мують мистецькі речі.

<h4>36</h4>
<p>1 І зробить Бецал'їл та Оголіяв, та кожен мудросердий чоловік, кому Господь дав мудрости та розсудку, щоб уміти зробити кожну працю роботи в святині на все, що Господь наказав був.
<p>2 І покликав Мойсей Бецал'їла та Оголіява, та кожного мудросердого чоловіка, кому Господь подав мудрість у серце, кожного, кого вело серце збли́зитися до тієї праці, щоб зробити її.
<p>3 І взяли́ вони від Мойсея все прино́шення, що позно́сили Ізраїлеві сини для праці служби святині, щоб зробити її. А вони ще прино́сили до нього щоранку добровільного дара.
<p>4 І прибули всі мудреці, що роблять усю роботу святині, кожен із праці своєї, яку вони роблять,
<p>5 і сказали до Мойсея, говорячи: „Народ приносить більше, ніж потрібно було́ для праці, яку Господь звелів був зробити“.
<p>6 І Мойсей наказав проголоси́ти в табо́рі, говорячи: „Ні чоловік, ні жінка нехай не роблять уже нічого на прино́шення <i>для</i> святині“. І був стриманий народ від прино́сів.
<p>7 А нагото́вленого було до́сить для кожної праці, щоб зробити її, і ще зоставалось.
<p>8 І зробили кожен мудросердий із тих, що робили скинійну працю: десять покрива́л із суканого віссону, і блакиті, і пурпуру та з червені. Херувими — мистецькою роботою він поробив їх.
<p>9 Довжина́ одного покрива́ла — двадцять і вісім ліктів, а ширина́ одного покрива́ла — чотири лікті. Усім покрива́лам міра одна.
<p>10 І поспина́в він п'ять покрива́л одне до о́дного, і п'ять <i>інших</i> покривал поспинав одне до о́дного.
<p>11 І поробив він блакитні петельки на краю́ одно́го покрива́ла з кінця в спина́нні. Так само зробив на краю́ кінцевого покрива́ла в спина́нні другім.
<p>12 П'ятдеся́т петельок зробив він у покривалі однім, і п'ятдесят петельок зробив він на кінці покривала, що в другім спина́нні. Ті петельки протилеглі одна до однієї.
<p>13 І зробив він п'ятдеся́т золотих гачків, і поспина́в ті покрива́ла одне до о́дного тими гачками, — і стала одна скинія.
<p>14 І зробив він покрива́ла з вовни козиної до намета над <i>внутрішньою</i> скинією, — одина́дцять покрива́л зробив таких.
<p>15 Довжина́ одного покрива́ла — тридцять ліктів, а ширина́ одного покривала — чотири лікті. Одинадцятьо́м покрива́лам міра одна.
<p>16 І поспина́в він п'ять покривал осібно, а шість тих покривал осібно.
<p>17 І поробив він п'ятдеся́т петельок на краю́ кінцевого покривала в спинанні, і п'ятдесят петельок поробив на краю покривала другого спинання.
<p>18 І зробив він п'ятдесят мідяних гачків на спина́ння скинії, щоб стала вона одна.
<p>19 І зробив він накриття для скинії, — баранячі начервоно пофарбовані шкурки, і накриття зверху з тахашевих шкурок.
<p>20 І поробив він для скинії стоячі дошки з акаційного дерева.
<p>21 Десять ліктів довжина́ до́шки, і лікоть і півліктя ширина́ однієї до́шки.
<p>22 В одній до́шці дві ручки, сполучені одна до однієї. Так він поробив усі дошки скинії.
<p>23 І поробив він дошки для скинії, — двадцять дощо́к на бік південний, на по́лудень.
<p>24 І сорок срібних підстав поробив він під тими двадцятьма́ дошками, — дві підставі під однією дошкою для ручок її, і дві підставі під дошкою другою для двох ручок її.
<p>25 А для другого боку скинії, у бік пі́вночі — зробив він двадцять дощо́к.
<p>26 І для них сорок срібних підстав, — дві підставі під одну до́шку, і дві підставі під до́шку другу.
<p>27 А для <i>заднього</i> боку скинії на за́хід зробив він шість дощо́к.
<p>28 І дві до́шки зробив він для скинійних кутів на <i>заднього</i> бока.
<p>29 І були вони поє́днані здолу, і ра́зом були вони поєднані на верху́ її до однієї каблучки. Так зробив він для них обох, для обох куті́в.
<p>30 І було вісім дощо́к, а їхні підстави зо срібла, — шіснадцять підстав: по дві підставі під одну до́шку.
<p>31 І зробив він засуви з акаційного дерева, — п'ять для дощок одного боку скинії,
<p>32 і п'ять засувів для дощок другого боку скинії, і п'ять засувів для дощок <i>заднього</i> боку на за́хід.
<p>33 І зробив він середнього засува, щоб засувати по сере́дині дощок від кінця до кінця.
<p>34 А ці дошки він пообкладав золотом, а каблучки їхні, на вклада́ння для засувів, поробив із золота; і ці засуви він пообкладав золотом.
<p>35 І зробив він завісу з блакиті, і пурпуру, і червені та з суканого віссону. Мистецькою роботою зробив її <i>з</i> херувимами.
<p>36 І він зробив для неї чотири акаційні стовпи, і пообкладав їх золотом, — гаки їх золоті, — і вилив для них чотири срібних підставі.
<p>37 І зробив він заслону для входу скинії з блакиті, і пурпуру, і червені та з суканого віссону, — робота гаптівника.
<p>38 А стовпи́ її — п'ять, а гаки їх <i>золоті</i>; і він пообкладав їх верхи́ та їх обручі золотом; а підстави їхні — п'ять із міді.

<h4>37</h4>
<p>1 І зробив Бецал'їл ковче́га з акаційного дерева, — два лікті й пів довжина його, і лікоть і пів ширина його, і лікоть і пів вишина його.
<p>2 І пообкладав він його щирим золотом зсере́дини та іззо́вні. І вінця золотого зробив навколо над ним.
<p>3 І він вилив для нього чотири золоті каблучки на чотирьох кута́х його, — дві каблучки на одному боці його, і дві каблучки на другому боці його.
<p>4 І він поробив держаки з акаційного дерева, і пообкладав їх золотом.
<p>5 І він повсо́вував <i>ці</i> держаки в каблучки на боках ковче́гу, щоб носити ковчега.
<p>6 І віко зробив зо щирого золота, — два лікті й пів довжина його, і лікоть і пів ширина його.
<p>7 І зробив два золоті херуви́ми, — роботою кутою зробив їх з обох кі́нців віка.
<p>8 І зробив одного херувима з кінця звідти, а одного херувима з кінця звідси. З того віка поробив тих херувимів на обох кі́нцях його.
<p>9 І були ті херувими з простя́гненими догори́ крилами, і затінювали своїми крилами над віком, а їхні лиця — одне до о́дного; до віка були <i>схи́лені</i> лиця тих херувимів.
<p>10 І зробив він стола з акаційного дерева, — два лікті довжина його, і лікоть ширина його, і лікоть і пів вишина його.
<p>11 І пообкладав його щирим золотом, і зробив вінця золотого для нього навколо.
<p>12 І ли́штву зробив він для нього в доло́ню навколо, і зробив вінця золотого навколо для ли́штви його.
<p>13 І він вилив для нього чотири каблучки із золота, та й дав ті каблучки на чотирьох кінцях, що при його чотирьох ніжках.
<p>14 При лиштві були ті каблучки, вклада́ння для держаків, щоб носити стола.
<p>15 І поробив він ті держаки з акаційного дерева, і пообкладав їх золотом, щоб носити стола.
<p>16 І поробив він ті речі, що на столі: миски його, і кадильниці його, і кухлі його та чаші його, що ними лито, — золото щире.
<p>17 І зробив він свічника зо щирого золота, — роботою кутою зробив він того свічника. Стовп його, і раме́на його, келихи його, ґудзі його й квіти його — <i>виходили</i> з нього.
<p>18 І шість рамен вихо́дило з боків його, — три рамені свічника з одно́го боку його, і три рамені свічника з другого боку його.
<p>19 Три келихи мигдалоподібні в однім рамені, ґудзь і квітка, і три мигдалоподібні келихи в рамені другім, ґудзь і квітка. Так на шости раме́нах, що виходять із свічника.
<p>20 А на <i>стовпі</i> свічника чотири келихи мигдалоподібні, ґудзі його та квітки його.
<p>21 І ґудзь під двома́ раме́нами з нього, і ґудзь під <i>другими</i> двома раменами з нього, і ґудзь під <i>третіми</i> двома раменами з нього, — у шости рамен, що виходять із свічника.
<p>22 Їхні ґудзі та їхні раме́на вихо́дили з нього. Увесь він — одне куття щирого золота.
<p>23 І зробив він сім лямпадок до нього; а його щи́пчики та його лопатки на вугіль — зо щирого золота.
<p>24 З таланту щирого золота зробив він його та всі його речі.
<p>25 І зробив він кадильного же́ртівника з акаційного дерева, — лікоть довжина його, і лікоть ширина його, квадратовий, а два лікті вишина його. З нього були його роги.
<p>26 І пообкладав він його щирим золотом, — верх його та стіни його навколо, та роги його. І вінця золотого навколо зробив.
<p>27 І дві золоті каблучки зробив йому під вінця його, — зробив на обох боках його, на вклада́ння для держаків, щоб ними носити його.
<p>28 І держаки поробив із акаційного дерева, і золотом пообкладав їх.
<p>29 І зробив він миро святого пома́зання, і чисте кадило пахощів, — робота робітника́ масти.

<h4>38</h4>
<p>1 І зробив він же́ртівника з акаційного дерева, — п'ять ліктів довжина його, і п'ять ліктів ширина його, квадрато́вий, а вишина його — три лікті.
<p>2 І поробив він роги його на чотирьох кутах його, — з нього були його роги. І пообкладав його міддю.
<p>3 І він поробив усі речі жертівника: горшки, і шуфлі, і кропильниці, видельця, і лопатки на вугілля. Усі речі його поробив він із міді.
<p>4 І мере́жу зробив він із міді для жертівника роботою сітки, під лиштву його здолу до половини його.
<p>5 І вилив він чотири каблучки на чотирьох кінцях <i>його</i> для мідяної мережі, на вклада́ння для держаків.
<p>6 І поробив він держаки з акаційного дерева, і пообкладав їх міддю.
<p>7 І повсовував він ті держаки в каблучки на боках жертівника, щоб ними носити його. Порожнявим усере́дині зробив його з дощо́к.
<p>8 І зробив він умивальницю з міді та підставу її з міді, з дзерка́лами жінок, що сповняли службу при вході скинії заповіту.
<p>9 І зробив він подвір'я. На півде́нну сто́рону, на по́лудень запони того подвір'я, — суканий віссон, сто ліктів.
<p>10 А стовпів для нього — двадцять, а їхніх підстав із міді — двадцять. Гаки тих стовпів та обручі їхні — срібло.
<p>11 А в сторону пі́вночі — сто ліктів; стовпів для них — двадцять і підстав для них — двадцять, із міді. Гаки тих стовпів та обручі їхні — срібло.
<p>12 А в сторону за́ходу, — запони, п'ятдеся́т ліктів; стовпів для них — десять, і підстав для них десять. Гаки тих стовпів та обручі їхні — срібло.
<p>13 А в сторону пе́реду, сходу, — п'ятдесят ліктів.
<p>14 Запони до бо́ку — п'ятнадцять ліктів; стовпів для них — три, і підстав для них — три.
<p>15 А для другого боку з цієї й з тієї <i>сторони</i> брами подвір'я — запони <i>на</i> п'ятнадцять ліктів; стовпів для них — три, і підстав для них — три.
<p>16 Всі запони подвір'я навколо — віссо́н су́каний.
<p>17 А підстави для стовпів — мідь, гаки стовпів та обручів їхніх — срібло. А обклад верхів їх — срібло, і вони — всі стовпи подвір'я — поспи́нані сріблом.
<p>18 А заслона брами подвір'я — робота гаптівника: блакить, і пурпур, і червень та суканий віссон; і двадцять ліктів довжина, а вишина в ширині — п'ять ліктів, відповідно запонам подвір'я.
<p>19 А стовпів для них — чотири, і підстав для них — чотири, із міді. Гаки їх — срібло, і обклад верхів їх та їхніх обручів — срібло.
<p>20 А всі кілки для скинії й для подвір'я навколо — мідь.
<p>21 Оце перелік скинії, скинії свідоцтва,<f>[57]</f> що був обрахований на при́каз Мойсея, — за допомогою Левитів під рукою Ітамара, сина Аарона, священика.
<p>22 А Бецал'їл, син Урія, сина Хура, Юдиного племени, поробив усе, що Господь наказав був Мойсеєві.
<p>23 А з ним Оголіяв, син Ахісамахів, Данового племени, обро́блювач, і мисте́ць, і гаптівник блакиттю, і пурпуром, і червенню, і віссоном.
<p>24 Усе золото, вжите для праці в усій роботі святині, то було золото колихання,<f>[58]</f> — двадцять і дев'ять тала́нтів та сім сотень і тридцять шеклів <i>на міру</i> шеклем святині.
<p>25 А срібло полічених у громаді <i>мужів</i> — сто талантів та тисяча, і сімсот і сімдесят і п'ять шеклів <i>на міру</i> шеклем святині,
<p>26 на голову бека, <i>цебто</i> половина шекля <i>на міру</i> шеклем святині для кожного, хто переходив при переліку від віку двадцяти літ і вище, — для шостисот тисяч і трьох тисяч і п'ятисот і і п'ятидесяти.
<p>27 І було сто тала́нтів срібла на відлиття́ підстав святині та підстав завіси, — сотня підстав на сотню талантів, талант на підставу.
<p>28 А з тисячі й семисот і семидесяти й п'яти <i>шеклів</i> поробив він гаки для стовпів, і пообкладав їхні верхи́ та поспина́в їх.
<p>29 А міді колихання <i>було</i> сімдесят талантів та дві тисячі й чотириста шеклів.
<p>30 І поробив він із неї підстави входу скинії заповіту, і жертівника мідяного, і його мідяну мережу, та всі речі жертівника,
<p>31 і підстави подвір'я навколо, і підстави брами подвір'я, і скинійні кілки, і всі кілки подвір'я навколо.

<h4>39</h4>
<p>1 А з блакиті й пурпуру та червені поробили вони службові шати для слу́ження в святині. І поробили священні шати, що вони для Аарона, як Господь наказав був Мойсеєві.
<p>2 І зробив він ефо́да з золота, блакиті, і пурпуру, і червені та з суканого віссону.
<p>3 І повибивали вони золоті бляхи, та й настригли нито́к на роботу серед блакиті, і серед пурпуру, і серед червені, і серед віссону, — робота мистця́.
<p>4 Вони зробили для нього злучені нараменники, на обох кінцях його він був сполу́чений.
<p>5 А пояс мистецький <i>для</i> наклада́ння ефо́ду, що з ним з'є́днаний і <i>одна́кового</i> з ним виробу, — золото, блакить, і пурпур, і червень, і суканий віссон, як Господь наказав був Мойсеєві.
<p>6 І поробили вони камені оніксові, оточені золотими гні́здами, ви́різьблені різьбою печатки, з імена́ми Ізраїлевих синів.
<p>7 І він їх поклав на ефодові нараменники, — камені на пам'ять для Ізраїлевих синів, як Господь наказав був Мойсеєві.
<p>8 І зробив він нагрудника, роботою мистця, як робота ефоду, — золото, блакить, і пурпур, і червень, і суканий віссон.
<p>9 Квадрато́вий він був, скла́деним удвоє зробили нагру́дника, — п'ядь довжина його, і п'ядь ширина його, складений удвоє.
<p>10 І понаса́джували на ньому чотири ряди каменя. Ряд: рубі́н, топа́з і смара́гд — ряд перший.
<p>11 А ряд другий: карбу́нкул, сапфі́р і я́спіс.
<p>12 А ряд третій: опа́ль, ага́т і амети́ст.
<p>13 А четвертий ряд: хризолі́т, о́нікс і бері́л, — вони вставлені золотими наса́дами в своїх гні́здах.
<p>14 А камені ті — на ймення дванадцятьо́х Ізраїлевих синів вони, на ймення їх; різьбою печатки кожен на ім'я́ його для дванадцяти́ племен.
<p>15 І поробили вони на нагруднику сукані ланцюги плетеною роботою зо щирого золота.
<p>16 І зробили вони два золоті гнізда та дві золоті каблучки, і дали ці каблучки на двох кінцях нагрудника.
<p>17 І дали два золоті шнури на дві ті каблучки до кінців нагрудника.
<p>18 А два кінці обох шнурів дали до двох гнізд, і дали на нараменники ефоду спереду його.
<p>19 І зробили дві золоті каблучки, та й поклали на обох кінцях нагрудника на краї́ його, що до сторони ефоду, всере́дину.
<p>20 І зробили вони дві золоті каблучки, та й дали їх на обидва нараменники ефоду здолу, спе́реду його, при сполученні його, над мистецьким поясом ефоду.
<p>21 І прив'язали нагрудника від каблучок його до каблучок ефоду блакитною ниткою, щоб був на мистецькім поясі ефоду, — і не буде ру́хатись нагрудник ізнад ефоду, як Господь наказав був Мойсеєві.
<p>22 І зробив він ша́ту для ефоду, ткацькою роботою, всю блакитну.
<p>23 А о́твір ша́ти в сере́дині її, як отвір па́нцера; край отво́ру її <i>обрамований</i> навколо, — щоб не де́ртися їй.
<p>24 І поробили вони на подо́лку шати гранатові яблука з блакиті, і пурпуру та з суканої червені.
<p>25 І поробили дзвінки́ зо щирого золота, і дали ті дзвінки поміж гранатові яблука на подолку ша́ти навколо, поміж ті гранатові яблука, —
<p>26 дзвінок і гранатове яблуко, дзвінок і гранатове яблуко на подолку шати тієї навколо, на слу́ження, як Господь наказав був Мойсеєві.
<p>27 І поробили вони хіто́ни з віссону, робота ткача, для Аарона та для синів його,
<p>28 і заво́я з віссону, і шапки́ накриття з віссону, і льняна́ спі́дня о́діж із суканого віссону,
<p>29 і пояса з суканого віссону, і блакиті, і пурпура та з червені, робота гаптяря, як Господь наказав був Мойсеєві.
<p>30 І зробили <i>квітку</i>, вінця святости, зо щирого золота, і написали на нім письмом різьби печатки: „Святість для Господа“.
<p>31 І дали́ на нім блакитну нитку, щоб була́ на заво́ї згори, як Господь наказав був Мойсеєві.
<p>32 І скінчи́лася вся робота скинії, скинії заповіту. І зробили Ізраїлеві сини все, — як Господь наказав був Мойсеєві, так зробили вони.
<p>33 І позно́сили вони до Мойсея скинію <i>внутрішню</i>, намета <i>зовнішнього</i> та всі речі її: гачки її, дошки її, засуви її, і стовпи її та підстави її,
<p>34 і накриття з баранячих начервоно пофарбованих шкурок, і накриття з тахашевих шкурок, і завісу заслони,
<p>35 ковчега свідоцтва, і держаки його, і віко,
<p>36 стола, усі речі його, і хліб показни́й,
<p>37 чистого свічника та лямпадки його, лямпадки розста́влені, та всі речі його й оливу освітлення,
<p>38 і золотого жертівника, миро пома́зання, і запашне́ кадило, і завісу при вході скинії,
<p>39 мідяного жертівника, і його мідяну мережку, держаки його, і всі речі його, умивальницю та підставу її,
<p>40 запони подвір'я, стовпи його, і підстави його, і заслону для брами подвір'я, шнури його, і кілки його, і всі речі для служби в скинії, у скинії заповіту,
<p>41 службо́ві шати для слу́ження в святині, священні шати священика Аарона, і шати синів його для священнослу́ження.
<p>42 Усе так, як Господь наказав був Мойсеєві, так зробили Ізраїлеві сини всю ту роботу.
<p>43 І побачив Мойсей усю ту роботу, і ось — вони зробили її! Як Господь наказав був, так зробили вони. І поблагословив їх Мойсей!

<h4>40</h4>
<p>1 А Господь промовляв до Мойсея, говорячи:
<p>2 „Першого місяця, першого дня місяця поставиш намета для скинії заповіту.
<p>3 І поставиш там ковчега свідоцтва, і закриєш ковчега завісою.
<p>4 І внесеш стола, і порозкладаєш належне йому; і внесеш свічника, і запалиш його лямпадки.
<p>5 І поставиш золотого жертівника для кадила перед ковчегом свідоцтва; і повісиш заслону входу скинії.
<p>6 І поставиш жертівника цілопа́лення перед входом скинії, скинії заповіту.
<p>7 І поставиш умивальницю між скинією заповіту та між жертівником, і даси туди води.
<p>8 І поставиш подвір'я навколо, і даси заслону брами подвір'я.
<p>9 І візьмеш миро пома́зання, та й пома́жеш скинію та все, що в ній, і освя́тиш її та всі речі її, — і стане вона святістю.
<p>10 І помажеш жертівника цілопа́лення та всі речі його, і освя́тиш жертівника, — і стане жертівник Найсвяті́шим.
<p>11 І помажеш умивальницю та підставу її, — і освя́тиш її.
<p>12 І приведе́ш Аарона та синів його до входу скинії заповіту, та й обмиєш їх водою.
<p>13 І зодягнеш Аарона в священні шати, і помажеш його, і освя́тиш його, — і він буде священнослужити Мені.
<p>14 І приведе́ш синів його, і позодягаєш їх у хітони.
<p>15 І помажеш їх, як помазав їхнього батька, — і будуть вони священнослужити Мені. І станеться, що пома́зання їх буде на них на вічне свяще́нство, на їхні покоління!“
<p>16 І зробив Мойсей усе, — як Господь наказав був йому, так він зробив.
<p>17 І сталося першого місяця другого року, першого <i>дня</i> місяця, — була поставлена скинія!
<p>18 І поставив Мойсей скинію, і дав підстави її, і поклав дошки її, і дав засови її, і поставив стовпи її.
<p>19 І розтягнув намета над <i>внутрішньою</i> скинією, і поклав скинійне накриття́ на неї згори́, як Господь наказав був Мойсеєві.
<p>20 І взяв він і поклав свідоцтво до ковчега, а на ковчега поклав держаки́, і дав на ковчега віко згори.
<p>21 І вніс він ковчега до скинії, і повісив завісу заслони, і закрив ковчег свідоцтва, як Господь наказав був Мойсеєві.
<p>22 І дав він стола в скинію заповіту, на стороні скинії на північ, поза завісою.
<p>23 І порозклада́в на ньому розклад хліба перед Господнім лицем, як Господь наказав був Мойсеєві.
<p>24 І поставив свічника в скинії заповіту навпроти стола, на стороні скинії на пі́вдень.
<p>25 І позасвічував лямпадки перед Господнім лицем, як Господь наказав був Мойсеєві.
<p>26 І поставив золотого жертівника в скинії заповіту перед завісою.
<p>27 І кадив він на ньому запашні́ кадила, як Господь наказав був Мойсеєві.
<p>28 І повісив входо́ву заслону до скинії.
<p>29 А жертівника цілопа́лення поставив при вході скинії, скинії заповіту, і приніс на ньому цілопа́лення та жертву хлібну, як Господь наказав був Мойсеєві.
<p>30 І поставив умивальницю між скинією заповіту та між жертівником, і туди дав води на миття.
<p>31 І вмивали з нього Мойсей й Аарон та сини його руки свої та ноги свої.
<p>32 Коли вони вхо́дили до скинії заповіту, і коли зближа́лися до же́ртівника, вони обмивалися, як Господь наказав був Мойсеєві.
<p>33 І поставив подвір'я навколо скинії та жертівника, і повісив заслону брами подвір'я.
<p>34 А хмара закрила скинію заповіту, і слава Господня напо́внила скинію.
<p>35 І не міг Мойсей увійти до скинії заповіту, бо хмара спочивала над нею, а слава Господня напо́внила скинію.
<p>36 А коли підіймалася хмара з-над скинії, то Ізраїлеві сини руша́ли в усі свої по́дорожі.
<p>37 А якщо хмара не підіймалася, то не руша́ли вони аж до дня, коли вона підійма́лася,
<p>38 бо над скинією вдень була хмара Господня, а вночі був огонь у ній, — на оча́х усього Ізраїлевого дому в усіх його по́дорожах!

