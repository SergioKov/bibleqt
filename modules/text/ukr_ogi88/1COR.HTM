<h2>1-е до коринтян</h2>

<h4>1</h4>
<p>1 Павло́, волею Божою покликаний за апо́стола Ісуса Христа, і брат Состе́н,
<p>2 Божій Церкві, що в Кори́нті, посвяченим у Христі Ісусі, покли́каним святим, зо всіма́, що на всякому місті приклика́ють Ім'я́ Господа нашого Ісуса Христа, їхнього і нашого, —
<p>3 благода́ть вам і мир від Бога Отця нашого й Господа Ісуса Христа!
<p>4 Я за́вжди дякую моєму Богові за вас, через Божу благода́ть, що була вам да́на в Христі Ісусі,
<p>5 бо ви всім збагати́лися в Ньому, — словом усяким і всяким знання́м,
<p>6 бо свідо́цтво Христове між вами утверди́лось,
<p>7 так що не маєте недоста́чі в жоднім да́рі благода́ті ви, що очікуєте з'я́влення Господа нашого Ісуса Христа.
<p>8 Він вас утвердить до кінця неповинними бути дня Господа нашого Ісуса Христа!
<p>9 Вірний Бог, що ви через Нього покли́кані до спільноти́ Сина Його Ісуса Христа, Господа нашого.
<p>10 Тож благаю вас, браття, Ім'я́м Господа нашого Ісуса Христа, щоб ви всі говорили те саме, і щоб не було поміж вами поді́лення, але щоб були́ ви поєднані в однім розумінні та в думці одній!
<p>11 Бо стало відо́мо мені про вас, мої браття, від Хло́їних, що між вами супере́чки.
<p>12 А кажу́ я про те, що з вас кожен говорить: я ж Па́влів, а я Аполло́сів, а я Ки́фин,<f>[1]</f> а я Христів.
<p>13 Чи ж Христос поділився? Чи ж Павло був розп'я́тий за вас? Чи в Павло́ве ім'я́ ви христились?
<p>14 Дякую Богові, що я ані одно́го з вас не христив, окрім Крі́спа та Га́я,
<p>15 щоб ніхто не сказав, ніби я охристив був у йме́ння своє.
<p>16 Охристив же був я й дім Степанів; більш не знаю, чи христив кого іншого я.
<p>17 Бо Христос не послав мене, щоб христити, а звіщати Єва́нгелію, і <i>то</i> не в мудрості слова, щоб безсилим не став хрест Христа.
<p>18 Бож слово про хреста тим, що гинуть, — то глупо́та, а для нас, що спасаємось, — Сила Божа!
<p>19 Бо написано: „Я погублю́ мудрість премудрих, а розум розумних відки́ну!“
<p>20 Де мудрий? Де книжник? Де дослі́дувач віку цього́? Хіба Бог мудрість світу цього́ не змінив на глупо́ту?
<p>21 Через те ж, що світ мудрістю не зрозумів Бога в мудрості Божій, то Богові вгодно було́ спасти віруючих через ду́рість проповіді.
<p>22 Бо й юдеї жадають ознак, і греки пошу́кують мудрости,
<p>23 а ми проповідуємо Христа розп'я́того, — для юдеїв згі́ршення, а для греків — безу́мство,
<p>24 а для самих покликаних юдеїв та греків — Христа, Божу силу та Божу мудрість!
<p>25 Бо Боже <i>й</i> немудре — розумніше воно від людей, а Боже не́мічне — сильніше воно від людей!
<p>26 Дивіться бо, браття, на ваших покликаних, що небагато-хто мудрі за ті́лом, небагато-хто сильні, небагато-хто шляхе́тні.
<p>27 Але Бог вибрав немудре світу, щоб засоро́мити мудрих, і не́мічне світу Бог вибрав, щоб засоромити сильне,
<p>28 і про́стих світу, і погорджених, і незначни́х вибрав Бог, щоб значне́ зні́вечити.
<p>29 так щоб не хвалилося перед Богом жодне тіло.
<p>30 А з Нього ви в Христі Ісусі, що став нам мудрістю від Бога, — пра́ведністю ж, і освя́ченням, і відку́пленням,
<p>31 щоб <i>було</i>, як написано: „Хто хва́литься, нехай хва́литься Господом!“

<h4>2</h4>
<p>1 А я, як прийшов до вас, браття, не прийшов вам звіщати про Боже свідо́цтво з добі́рною мовою або мудрістю,
<p>2 бо я наду́мавсь нічого між вами не знати, крім Ісуса Христа, і Того розп'я́того.
<p>3 І я в вас був у немочі, і в страху́, і в великім тремті́нні.
<p>4 І слово моє й моя проповідь — не в слова́х переко́нливих лю́дської мудрости, але́ в до́казі Духа та сили,
<p>5 щоб була́ віра ваша не в мудрості лю́дській, але в силі Божій!
<p>6 А ми гово́римо про мудрість між досконалими, але мудрість не віку цього, ані володарів цього віку, що гинуть,
<p>7 але́ ми гово́римо Божу мудрість у таємниці, прихо́вану, яку Бог перед віками призна́чив нам на славу,
<p>8 яку ніхто з володарів цього віку не пізнав; коли б бо пізнали були́, то не розп'яли́ б вони Господа слави!
<p>9 Але, як написано: „Чого око не бачило й вухо не чуло, і що на серце люди́ні не впало, те Бог приготува́в був тим, хто любить Його!“
<p>10 А нам Бог відкрив <i>це</i> Своїм Духом, — усе бо досліджує Дух, навіть Божі глиби́ни.
<p>11 Хто бо з людей знає речі лю́дські, окрім лю́дського духа, що в нім проживає? Так само не знає ніхто й речей Божих, окрім Духа Божого.
<p>12 А ми прийняли́ духа не світу, але Духа, що з Бога,<f>[2]</f> щоб знати про речі, від Бога даро́вані нам,
<p>13 що й говоримо не ви́вченими словами лю́дської мудрости, але ви́вченими від Духа Святого, порі́внюючи духовне до духовного.
<p>14 А люди́на тіле́сна не приймає речей, що від Божого Духа, бо їй <i>це</i> глупо́та, і вона зрозуміти <i>їх</i> не може, бо вони розуміються <i>тільки</i> духовно.
<p>15 Духовна ж люди́на су́дить усе, а її судити не може ніхто.
<p>16 Бо „хто розум Господній пізнав, який би його міг навчати?“ А ми маємо розум Христів!

<h4>3</h4>
<p>1 І я, браття, не міг говорити до вас, як до духовних, але як до тіле́сних, як до немовля́т у Христі.
<p>2 Я вас годува́в молоком, а не <i>твердо́ю</i> ї́жею, бо ви не могли <i>її їсти</i>, та й тепер ще не можете,
<p>3 бо ви ще тіле́сні. Бо коли за́здрість та суперечки між вами, то чи ж ви не тілесні, і хіба не по-лю́дському робите?
<p>4 Бо коли хто каже: „Я ж Павлів“, а інший: „Я Аполло́сів“, то чи ж ви не тіле́сні?
<p>5 Бо хто ж Аполло́с? Або хто то Павло? Вони тільки служи́телі, що ви ввірували через них, і то скільки кому́ дав Госпо́дь.
<p>6 Я посадив, Аполло́с поливав, Бог же зрости́в,
<p>7 тому́ ані той, хто са́дить, ані хто полива́є, є щось, але Бог, що ро́дить!
<p>8 І хто са́дить, і хто поливає — одне, і кожен оде́ржить свою нагоро́ду за працею сво́єю!
<p>9 Бо ми співробі́тники Божі, <i>а</i> ви — Боже поле, Божа буді́вля.
<p>10 Я за благодаттю Божою, що да́на мені, як мудрий будівни́чий, основу поклав, а інший будує на ній; але нехай кожен пильнує, я́к він будує на ній!
<p>11 Ніхто бо не може покла́сти іншої основи, окрім покла́деної, а вона — Ісус Христос.
<p>12 А коли хто на цій основі будує з золота, срібла, дорогоцінного камі́ння, із дерева, сіна, соломи,
<p>13 то буде ви́явлене ді́ло кожного, бо виявить день, тому що він огнем об'явля́ється, і огонь ді́ло кожного ви́пробує, яке воно є.
<p>14 <i>І</i> коли чиє ді́ло, яке збудував <i>хто</i>, усто́їть, то той нагороду оде́ржить;
<p>15 коли ж ді́ло згорить, той матиме шкоду, та сам він спасе́ться, але́ так, як через огонь.
<p>16 Чи не знаєте ви, що ви — Божий храм, і Дух Божий у вас пробува́є?
<p>17 Як хто ні́вечить Божого храма, того зні́вечить Бог, бо храм Божий святий, а <i>храм</i> той — то ви!
<p>18 Хай не зво́дить ніхто сам себе́. Як кому з вас здається, що він мудрий в цім віці, нехай стане нерозумним, щоб бути премудрим.
<p>19 Цьогосві́тня бо мудрість — у Бога глупо́та, бо написано: „Він ловить премудрих у хи́трощах їхніх!“
<p>20 І зно́ву: „Знає Госпо́дь думки мудрих, що марно́тні вони!“
<p>21 Тож нехай ніхто не хва́литься людьми́, бо все ваше:
<p>22 чи Павло, чи Аполло́с, чи Ки́фа, чи світ, чи життя, чи смерть, чи тепе́рішнє, чи майбутнє — усе ваше,
<p>23 ви ж Христові, а Христос — Божий!

<h4>4</h4>
<p>1 Нехай кожен нас так уважає, якби служи́телів Христових і доморя́дників Божих таємни́ць;
<p>2 а що́ ще шукається в доморя́дниках, — щоб кожен був зна́йдений вірним.
<p>3 А для мене то найменше, щоб судили мене ви чи суд лю́дський, бо я й сам не суджу́ себе.
<p>4 Я бо проти себе нічого не знаю, але цим не випра́вдуюсь; Той же, Хто судить мене, то Госпо́дь.
<p>5 Тому́ не судіть передчасно нічо́го, аж поки не при́йде Госпо́дь, що й ви́світлить таємниці те́мряви та виявить за́думи серде́ць, і тоді кожному бу́де похвала́ від Бога.
<p>6 Оце ж <i>усе</i>, браття, приклав я до себе й Аполло́са ради вас, щоб від нас ви навчилися ду́мати „не більш, як написано“, щоб ви не чва́нились один за о́дним перед іншим.
<p>7 Хто бо тебе вирізня́є? Що́ ти маєш, чого б ти не взяв? А коли ж бо ти взяв, чого чва́нишся, ніби не взяв?
<p>8 Ви вже нагодовані, ви вже збагати́лися, без нас ви царюєте. І коли б то ви стали царюва́ти, щоб і ми царювали з вами!
<p>9 Бо я ду́маю, що Бог нас, апо́столів, поставив за найоста́нніших, мов на смерть засу́джених, бо ми стали диво́вищем світові, — і ангола́м, і лю́дям.
<p>10 Ми нерозумні Христа ради, а ви мудрі в Христі; ми слабі, ви ж міцні́; ви славні, а ми безчесні!
<p>11 Ми до цього ча́су і голодуємо, і пра́гнемо, і нагі́ ми, і като́вані, і тиняємось,
<p>12 і тру́димось, працюючи своїми руками. Коли нас лихосло́влять, ми благословляємо; як нас переслідують, ми те́рпимо;
<p>13 як лають, ми молимось; ми стали, як сміття́ <i>те</i> для світу, аж досі ми всім, як <i>ті</i> ви́кидки!
<p>14 Не пишу́ це для то́го, щоб вас осоро́мити, але остерігаю, як своїх лю́бих дітей.
<p>15 Бо хоч би ви мали десять тисяч наста́вників у Христі, та отців не багато; а я вас породив у Христі Ісусі через Єва́нгелію.
<p>16 Тож благаю я вас: будьте наслі́дувачами мене!
<p>17 Для цього послав я до вас Тимофі́я, що для мене улю́блений і вірний син у Господі, — він вам нагадає шляхи мої в Христі Ісусі, як навчаю я скрізь у кожній Церкві.
<p>18 Деякі згорділи, так немов би не мав я прийти до вас.
<p>19 Та неба́вом прийду́ до вас, як захоче Господь, і пізна́ю не слово згорділих, але силу.
<p>20 Бо Царство Боже не в слові, а в силі.
<p>21 Чого хочете? Чи прийти до вас з києм, чи з любов'ю та з духом ла́гідности?

<h4>5</h4>
<p>1 Всюди чути, що між вами пере́люб, і то такий пере́люб, який і між поганами незна́ний, — що хтось має <i>за дружи́ну собі</i> дружину ба́тькову.
<p>2 І ви завелича́лися, а не засмутились радніш, щоб був вилучений з-поміж вас, хто цей учинок зробив.
<p>3 Отож я, відсутній тілом, та присутній духом, уже розсудив, як присутній <i>між вами</i>: того, хто так учинив це,
<p>4 у Ім'я́ Господа Ісуса, як зберетеся ви та мій дух, із силою Господа нашого Ісуса, —
<p>5 віддати такого сатані на погибіль тіла, щоб дух спасся Господнього дня!
<p>6 Велича́ння ваше не добре. Хіба ви не знаєте, що мала ро́зчина все тісто заква́шує?
<p>7 Отож, очистьте стару́ ро́зчину, щоб стати вам нови́м тістом, бо ви прісні́, бо наша Пасха, Христос, за нас у жертву прине́сений.
<p>8 Тому́ святкуймо не в давній ро́зчині, ані в ро́зчині злоби́ й лука́вства, але в опрі́сноках чистости та правди!
<p>9 Я писав вам у листі не єдна́тися з перелю́бниками, —
<p>10 але не взагалі з цьогосвітніми перелю́бниками, чи з користолю́бцями, чи з хижака́ми, чи з ідоля́нами, бо ви мусіли були б відійти від світу.
<p>11 А тепер я писав вам не єднатися з тим, хто зветься братом, та є перелю́бник, чи користолю́бець, чи ідоля́нин,<f>[3]</f> чи злоріка, чи п'яни́ця, чи хижа́к, — із такими навіть не їсти!
<p>12 Бо що ж мені судити й чужих? Чи ви не судите своїх?
<p>13 А чужих судить Бог. Тож ви́лучіть лукавого з-поміж себе сами́х!

<h4>6</h4>
<p>1 Чи посміє хто з вас, маючи справу до іншого, су́дитися в неправедних, а не в святих?
<p>2 Хіба ви не знаєте, що святі світ судитимуть? Коли ж бу́дете ви світ судити, то чи ж ви негі́дні судити незначні справи?
<p>3 Хіба ви не знаєте, що ми будем судити анголі́в, а не тільки життє́ве?
<p>4 А ви, коли маєте суд за життєве, то ставите <i>суддями</i> тих, хто нічо́го не значить у Церкві.
<p>5 Я на сором <i>це</i> вам говорю́. Чи ж між вами немає ні о́дного мудрого, щоб він міг розсуди́ти між братами своїми?
<p>6 Та брат су́диться з братом, — і то перед невірними!
<p>7 Тож уже для вас сором зовсі́м, що суди́ між собою ви маєте. Чому краще не те́рпите кривди? Чому краще не маєте шкоди?
<p>8 Але ви самі кривду чините та обдираєте, та ще братів.
<p>9 Хіба ви не знаєте, що неправедні не вспадку́ють Божого Царства? Не обманюйте себе: ні розпу́сники, ні ідоля́ни, ні перелю́бники, ні блудоді́йники, ні мужоло́жники,
<p>10 ні злоді́ї, ні користолю́бці, ні п'яни́ці, ні злорі́ки, ні хижаки́ — Царства Божого не вспадку́ють вони!
<p>11 І такими були́ дехто <i>з вас</i>, але ви обмились, але́ освятились, але́ виправдались Іменем Господа Ісуса Христа й Духом нашого Бога.
<p>12 Усе мені можна, та не все на пожи́ток. Усе мені можна, але мною, ніщо володіти не повинно.
<p>13 Ї́жа для че́рева, і че́рево для їжі, але Бог одне й друге пони́щить. А тіло не для розпусти, але для Господа, і Господь для тіла.
<p>14 Бог же й Господа воскресив, воскреси́ть Він і нас Своєю силою!
<p>15 Хіба ви не знаєте, що ваші тіла́ — то члени Христові? Отож, узявши члени Христові, зроблю́ <i>їх</i> членами розпу́сниці? Зо́всім ні!
<p>16 Хіба ви не знаєте, що той, хто злучується з розпу́сницею, стає одним тілом <i>із нею</i>? Бо каже: „Оби́два ви будете тілом одним“.
<p>17 А хто з Господом злучується, стає одним духом <i>із Ним</i>.
<p>18 Утікайте від розпусти. Усякий <i>бо</i> гріх, що його чинить люди́на, є поза тілом. А хто чинить розпусту, той грішить проти власного тіла.
<p>19 Хіба ви не знаєте, що ваше тіло — то храм Духа Святого, що живе Він у вас, Якого від Бога ви маєте, і ви не свої?
<p>20 Бо дорого ку́плені ви. Отож прославляйте Бога в тілі своє́му та в дусі своє́му, що Божі вони!

<h4>7</h4>
<p>1 А про що ви писали мені, то добре було б чоловікові не дотикатися жінки.
<p>2 Але <i>щоб уни́кнути</i> розпусти, нехай кожен <i>муж</i> має дружи́ну свою, і кожна <i>жінка</i> хай має свого чоловіка.
<p>3 Нехай віддає́ чоловік <i>своїй</i> дружи́ні потрібну любов, так же само й чоловікові дружи́на.
<p>4 Дружи́на не володіє над тілом своїм, але чоловік; так же само й чоловік не володіє над тілом своїм, але дружи́на.
<p>5 Не вхиляйтесь одне від о́дного, хібащо дочасно за згодою, щоб бути в пості́ та молитві, та й схо́дьтеся зно́ву докупи, щоб вас сатана́ не споку́шував вашим нестри́манням.
<p>6 А це говорю́ вам як раду, а не як нака́за.
<p>7 Бо хо́чу, щоб усі чоловіки були, як і я; але кожен має від Бога свій дар, — один так, інший так.
<p>8 Говорю́ ж неодруженим і вдо́вам: добре їм, як вони позостануться <i>так</i>, як і я.
<p>9 Коли ж не втри́маються, — нехай одружуються, бо краще женитися, ніж розпаля́тися.
<p>10 А тим, що побрались, наказую не я, а Госпо́дь: Нехай не розлуча́ється дружи́на <i>з своїм</i> чоловіком!
<p>11 А коли ж і розлу́читься, хай зостається незамі́жня, або з чоловіком своїм хай поми́риться, — і не відпускати чоловікові дружи́ни!
<p>12 Іншим же я говорю́, не Госпо́дь: коли який брат має дружи́ну невіруючу, і згідна вона жити з ним, — нехай він не лишає її.
<p>13 І жінка, як має чоловіка невіруючого, а той згоден жити з нею, — нехай не лишає його.
<p>14 Чоловік бо невіруючий освячується в дружи́ні, а дружи́на невіруюча освячується в чоловікові. А інакше нечисті були́ б ваші діти, тепер же святі.
<p>15 А як хоче невіруючий розлучи́тися, хай розлу́читься, — не нево́литься брат чи сестра в такім разі, бо покликав нас Бог до миру.
<p>16 Звідки знаєш ти, дружи́но, чи не спасеш чоловіка? Або звідки знаєш, чоловіче, чи не спасеш дружи́ни?
<p>17 Нехай тільки так ходить кожен, як кому Бог призна́чив, як Госпо́дь покликав його. І так усім Церква́м я наказую.
<p>18 Хто покликаний був в обрі́занні, — нехай він <i>того</i> не цурається; чи покликаний хто в необрі́занні, — нехай не обрі́зується.
<p>19 Обрі́зання ніщо, і ніщо необрі́зання, а <i>важли́ве</i> — дотри́мування Божих заповідей.
<p>20 Нехай кожен лишається в стані такому, в якому покли́каний був.
<p>21 Чи покликаний був ти рабом? Не турбуйся <i>про те</i>. Але коли й можеш стати вільним, то ви́користай краще <i>це</i>.
<p>22 Бо покликаний в Господі раб — визволе́нець Господній; так само покликаний і визволе́нець — він раб Христа.
<p>23 Ви дорого ку́плені, — тож не ставайте рабами людей!
<p>24 Браття, кожен <i>із вас</i>, в якім стані покли́каний був, хай у тім перед Богом лишається!
<p>25 Про дівчат же не маю нака́зу Господнього, але даю раду як той, хто одержав від Господа милість бути вірним.
<p>26 Отож за суча́сного утиску добрим уважаю я те, що чоловікові добре лишатися так.
<p>27 Ти зв'язаний з дружи́ною? Не шукай розв'я́зання. Розв'язався від дружи́ни? Не шукай дружи́ни.
<p>28 А коли ти й оже́нишся, то не згрішив; і як дівчина заміж пі́де, — вона не згрішить. Та муку тілесну такі будуть мати, а мені шкода вас.
<p>29 А це, браття, кажу́ я, бо час позосталий короткий, щоб і ті, що мають дружи́н, були, як ті, що не мають,
<p>30 а хто плаче, — як ті, хто не плаче, а хто тішиться, — як ті, хто не тішиться; і хто купує, — як би не набули́,
<p>31 а хто цьогосвітнім кори́стується, — як би не кори́стувались, бо минає стан світу цього́.
<p>32 А я хо́чу, щоб ви безклопі́тні були́. Неодру́жений про речі Господні клопо́четься, як догодити Господе́ві,
<p>33 а одру́жений про речі життє́ві клопочеться, як догодити <i>своїй</i> дружи́ні,
<p>34 і він поділений. Незамі́жня ж жінка та дівчина про речі Господні клопо́четься, щоб бути святою і тілом, і духом. А замі́жня про речі життєві клопочеться, як догодити чоловікові.
<p>35 А це я кажу́ вам самим на пожиток, а не щоб сильце́ вам накинути, але щоб пристойно й горли́во держались ви Господа.
<p>36 А як ду́має хто про дівчину свою, що со́ромно, як вона переросте́, і так мала б лишатись, нехай робить, що хоче, — не згрішить: нехай за́між вихо́дять.
<p>37 А хто в серці своїм стоїть міцно, не має конечности, вла́ду ж має над своєю волею, і це постановив він у серці своєму — берегти свою дівчину, той робить добре.
<p>38 Тому́ й той, хто віддає свою дівчину за́між, добре робить, а хто не віддає — робить краще.
<p>39 Дружи́на зако́ном прив'язана, поки живе чоловік її; коли ж чоловік її вмре, вона вільна вихо́дити заміж, за ко́го захоче, аби тільки в Господі.
<p>40 Блаженніша вона, коли так позоста́неться за моєю порадою, бо мірку́ю, що й я маю Божого Духа.

<h4>8</h4>
<p>1 А щодо і́дольських жертов, то ми знаємо, що всі маємо знання́. Знання́ ж надимає, любов же будує!
<p>2 Коли хто ду́має, ніби щось знає, той нічого не знає ще так, як знати повинно.
<p>3 Коли ж любить хто Бога, той пі́знаний Ним.
<p>4 Тож про спожива́ння і́дольських же́ртов ми знаємо, що і́дол у світі ніщо, і що іншого Бога нема, окрім <i>Бога</i> Одно́го.
<p>5 Бо хоч і існують так звані „боги“ чи на небі, чи то на землі, як існує багато богів і багато панів,
<p>6 та для нас один Бог — Отець, що з Нього <i>походить</i> усе, ми ж для Нього, і один Госпо́дь — Ісус Христос, що все <i>сталося</i> Ним, і ми Ним.
<p>7 Та не всі <i>таке</i> мають знання́, бо де́які мають призвича́єння до ідола й досі, і їдять, як ідольську жертву, — і їхнє сумління, бувши недуже, спога́нюється.
<p>8 Їжа ж нас до Бога не збли́жує: бо коли не їмо, то нічого не тратимо, а коли ми їмо, то не набуваєм нічо́го.
<p>9 Але стережіться, щоб ця ваша воля не стала якось за спотика́ння<f>[4]</f> слаби́м!
<p>10 Коли бо хто бачить тебе, маю́чого знання́, як ти в і́дольській божни́ці сидиш за столом, чи ж сумління його, бувши слабе́, не буде спону́кане їсти ідольські жертви?
<p>11 І через знання́ твоє згине недужий твій брат, що за нього Христос був умер!
<p>12 Грі́шачи так проти братів та вражаючи їхнє слабе сумління, ви проти Христа грішите́.
<p>13 Ось тому́, коли їжа споку́шує брата мого, то повік я не їстиму м'яса, щоб не спокусити брата свого!

<h4>9</h4>
<p>1 Хіба ж я не вільний? Чи ж я не апо́стол? Хіба я не бачив Ісуса Христа, Господа нашого? Хіба ви, — то не справа моя перед Господом?
<p>2 Коли я не апо́стол для інших, то для вас я <i>апостол</i>, — ви бо печа́ть мого апо́стольства в Господі.
<p>3 Оце оборона моя перед тими, хто судить мене.
<p>4 Чи ми права не маємо їсти та пити?
<p>5 Чи ми права не маємо водити з собою сестру́, дружи́ну, як і інші апо́столи, і Господні брати, і Ки́фа?<f>[5]</f>
<p>6 Хіба я один і Варна́ва не маємо права, щоб не працювати?
<p>7 Хто коштом своїм коли служить у ві́йську? Або хто виноградника садить, — і не їсть з його плоду? Або хто ота́ру пасе, — і не їсть молока від ота́ри?
<p>8 Чи я <i>тільки</i> по-лю́дському це говорю́? Хіба ж і Зако́н не говорить цього?
<p>9 Бо в Зако́ні Мойсеєвім писано: „Не в'яжи рота волові, що молотить“. Хіба за волів Бог турбується?
<p>10 Чи говорить Він зо́всім для нас? Для нас, бо написано, що з надією мусить орати ора́ч, а моло́тник — <i>молотити</i> з надією мати частку в своїм сподіва́нні.
<p>11 Коли ми сіяли вам духовне, чи ж велика то річ, як пожнемо́ ми ваше тілесне?
<p>12 Як право на вас мають інші, то тим більше ми. Але ми не вжили́ цього права, та все те́рпимо, аби перешкоди якої Христовій Єва́нгелії ми не вчинили.
<p>13 Хіба ви не знаєте, що священнослужителі від святині годуються? Що ті, хто служить вівтаре́ві, із вівтаря́ мають частку?
<p>14 Так і Госпо́дь наказав проповідникам Єва́нгелії жити з Єва́нгелії.
<p>15 Але з того нічого не вжив я. А цього́ не писав я <i>для того</i>, щоб для мене так було́. Бо мені краще вмерти, аніж щоб хто зні́вечив хвалу мою!
<p>16 Бо коли я звіщаю Єва́нгелію, то нема чим хвалитись мені, — це бо повинність моя. І горе мені, коли я не звіщаю Єва́нгелії!
<p>17 Тож коли це роблю́ добровільно, я маю нагоро́ду; коли ж недобровільно, то <i>виконую</i> службу дору́чену.
<p>18 Яка ж нагорода мені? — Та, що, благові́стячи, я безкори́сливо проповідував Христову Єва́нгелію, не використо́вуючи особистих прав щодо благові́стя.
<p>19 Від усіх бувши вільний, я зробився рабом для всіх, щоб найбільше придбати.
<p>20 Для юдеїв я був, як юдей, щоб юдеїв придбати; для підзако́нних — був, як підзако́нний, хоч сам підзако́нним не бувши, щоб придбати підзако́нних.
<p>21 Для тих, хто без Зако́ну, — я був беззако́нний, не бувши беззаконний Богові, а законний Христові, щоб придбати беззаконних.
<p>22 Для слаби́х, — як слаби́й, щоб придбати слабих. Для всіх я був усе, щоб спасти бодай деяких.
<p>23 А це я роблю́ для Єва́нгелії, щоб стати її спільником.
<p>24 Хіба ви не знаєте, що ті, хто на перегонах біжить, усі біжать, але нагороду приймає один? Біжіть так, щоб оде́ржали ви!
<p>25 І кожен змагу́н від усього стримується; вони ж — щоб тлінний прийняти вінок, але ми — щоб нетлінний.
<p>26 Тож біжу́ я не так, немов на непевне, борюся не так, немов би повітря б'ючи́.
<p>27 Але вмертвляю й неволю я тіло своє, щоб, звіщаючи іншим, не стати само́му негі́дним.

<h4>10</h4>
<p>1 Не хо́чу я, браття, щоб ви не знали, що під хмарою всі отці наші були́, — і всі перейшли через море,
<p>2 і всі охристилися в хмарі та в морі в Мойсея,
<p>3 і всі їли ту саму пожи́ву духовну,
<p>4 і пили́ всі той самий духовний напі́й, бо пили від духовної скелі, що йшла вслід <i>за ними</i>, а <i>та</i> скеля — був Христос!
<p>5 Але їх багатьох не вподо́бав був Бог, бо „понищив Він їх у пустині“.
<p>6 А це були при́клади нам, щоб ми пожадливі на зле не були́, як були пожадливі й вони.
<p>7 Не будьте також ідоля́нами, як деякі з них, як написано: „Люди сіли, щоб їсти та пити, і встали, щоб грати“.
<p>8 Не станьмо чинити блу́ду, як деякі з них блудоді́яли, — і полягло їх одно́го дня двадцять три тисячі.
<p>9 Ані не випробо́вуймо Христа, як деякі з них випробо́вували, — та й від змі́їв загинули.
<p>10 Ані не нарікайте, як деякі з них нарікали, — і загинули від погуби́теля.
<p>11 Усе це трапилось з ними, як при́клади, а написане нам на науку, бо за нашого <i>ча́су</i> кінець віку прийшов.
<p>12 Тому́ то, хто ду́має, ніби стоїть він, нехай стережеться, щоб не впасти!
<p>13 Досягла́ вас спроба не інша, тільки лю́дська; але вірний Бог, Який не попу́стить, щоб ви випробо́вувалися більше, ніж можете, але при спробі й поле́гшення дасть, щоб зне́сти могли ви її.
<p>14 Тому, мої любі, утікайте від служі́ння ідолам.
<p>15 Кажу́, як розумним; судіть самі, що кажу́ я.
<p>16 Чаша благослове́ння, яку благословляємо, — чи не спільно́та <i>то</i> крови Христової? Хліб, який ломимо, чи не спільно́та він тіла Христового?
<p>17 Тому́ що один хліб, тіло одне — нас багато, бо ми всі спільники хліба одного.
<p>18 Погляньте на Ізраїля за тілом: чи ж ті, що жертви їдять, не спільники́ вівтаря́?
<p>19 Тож що́ я кажу́? Що ідольська жертва є щось? Чи що ідол є щось?
<p>20 Ні, але те, що в жертву приносять, „де́монам, а не Богові в жертву приносять“. Я ж не хо́чу, щоб ви спільника́ми для де́монів стали.
<p>21 Бо не можете пити чаші Господньої та чаші де́монської; не можете бути спільника́ми Господнього сто́лу й столу де́монського.
<p>22 Чи ми дратува́тимем Господа? Хіба ми поту́жніші за Нього?
<p>23 Усе мені можна, — та не все на пожи́ток. Усе мені можна, — та буду́є не все!
<p>24 Нехай не шукає ніхто свого власного, але кожен — для ближнього!
<p>25 їжте все, що на я́тках м'ясних продається, за сумління зовсім не турбуючись, —
<p>26 Бо „Господня земля, і все, що на ній“!
<p>27 Як покличе вас хтось із невіруючих, і ви захочете піти́, — їжте все, що дадуть вам, за сумління зовсім не турбуючись.
<p>28 Коли ж скаже вам хтось: „Це і́дольська жертва“, — не їжте тоді через того, хто сказав, та через сумління!
<p>29 Говорю́ ж не про власне сумління, але іншого, — чого б моя воля судилась сумлінням чужим?
<p>30 Коли я стаю спільником <i>їжі</i> з подякою, чому мене зневажають за те, за що́ дякую я?
<p>31 Тож, коли ви їсте, чи коли ви п'єте́, або коли інше що робите, — усе на Божу славу робіть!
<p>32 Не робіть спокуси юдеям та ге́лленам, та Церкві Божій,
<p>33 як дого́джую й я всім у всьо́му, не шукаючи <i>в тому</i> пожи́тку свого́, але <i>пожи́тку для</i> багатьох, щоб спасли́ся вони.

<h4>11</h4>
<p>1 Будьте наслідувачами мене, як і я Христа!
<p>2 Похваляю ж вас, браття, що ви все моє пам'ятаєте, і захо́вуєте так переда́ння, як я вам передав.
<p>3 Хо́чу ж я, щоб ви знали, що всякому чоловікові голова — Христос, а жінці голова — чоловік, голова ж Христові — Бог.
<p>4 Кожен чоловік, що молиться чи пророкує з головою покритою, — осоромлює він свою го́лову.
<p>5 І кожна жінка, що молиться чи пророкує з головою відкритою, осоромлює <i>тим</i> свою го́лову, бо це є те саме, як була́ б вона виголена.
<p>6 Бо коли жінка не покривається, хай стрижеться вона; коли ж жінці сором стри́гтися чи голитися, нехай покривається!
<p>7 Отож, чоловік покривати голови не повинен, бо він образ і слава Бога, а жінка — чоловікові слава.
<p>8 Бо чоловік не походить від жінки, але жінка від чоловіка,
<p>9 не ство́рений бо чоловік ради жінки, але жінка ради чоловіка.
<p>10 Тому жінка повина мати на голові <i>знака</i> вла́ди <i>над нею</i>, ради анголів.
<p>11 Одначе в Господі ані чоловік без жінки, ані жінка без чоловіка.
<p>12 Бо як жінка від чоловіка, так і чоловік через жінку; а все — від Бога.
<p>13 Поміркуйте самі між собою, чи присто́йне воно, щоб жінка молилася Богові непокрита?
<p>14 Чи ж природа сама вас не вчить, що коли чоловік запускає воло́сся, то безчестя для нього?
<p>15 Коли ж жінка ко́су запускає, — <i>це</i> слава для неї, бо замість покрива́ла да́на коса́ їй.
<p>16 Коли ж хто сперечатися хоче, — ми такого звича́ю не маємо, ані Церкви́ Божі.
<p>17 Пропонуючи це вам, я не хвалю́, що збираєтесь ви не на ліпше, а на гірше.
<p>18 Бо найперше, я чую, що як схо́дитесь ви на збо́ри, то між вами бувають поді́лення, <i>у що</i> почасти я й вірю.
<p>19 Бо мусять між вами й поділи бути, щоб відкрились між вами й досвідчені.
<p>20 А далі, коли ви збираєтесь ра́зом, то не на те, щоб їсти Господню Вече́рю.
<p>21 Бо кожен спішить з'їсти власну вече́рю, і один голодує, а другий впивається.
<p>22 Хіба ж ви не маєте хат, щоб їсти та пити? Чи ви зневажаєте Божу Церкву, і осоромлюєте немаю́чих? Що маю сказати вам? Чи за це похвалю́ вас? Не похвалю́!
<p>23 Бо прийняв я від Господа, що й вам передав, що Господь Ісус ночі <i>тієї</i>, як ви́даний був, узяв хліб,
<p>24 подяку віддав, і переломив, і сказав: „Прийміть, споживайте, це тіло Моє, що за вас лома́ється. Це робіть на спомин про Мене!“
<p>25 Так само і чашу <i>взяв</i> Він по Вечері й сказав: „Ця чаша — Нови́й Заповіт у Моїй крові. Це робіть, коли тільки бу́дете пити, на спомин про Мене!“
<p>26 Бо кожного ра́зу, як будете їсти цей хліб та чашу цю пити, — смерть Господню звіщаєте, аж доки Він при́йде.
<p>27 Тому то, хто їстиме хліб цей чи питиме чашу Господню негідно, — буде винний супроти тіла та крови Господньої!
<p>28 Нехай же люди́на випробо́вує себе, і так нехай хліб їсть і з чаші хай п'є.
<p>29 Бо хто їсть і п'є негі́дно, не розважаючи про тіло, той суд собі їсть і п'є!
<p>30 Через це поміж вами багато недужих та хворих, і багато-хто засну́ли.
<p>31 Бо коли б ми самі судили себе, то засу́джені ми не були́ б.
<p>32 Та засу́джені від Господа, караємося, щоб нас не засу́джено з світом.
<p>33 Ось тому́, мої браття, схо́дячись на поживу, чека́йте один о́дного.
<p>34 А коли хто голодний, нехай вдома він їсть, щоб не схо́дилися ви на о́суд. А про інше, як прийду́, заряджу́.

<h4>12</h4>
<p>1 А щодо духовних да́рів, то не хо́чу я, браття, щоб не відали ви.
<p>2 Знаєте, що коли ви поганами були́, то ходили до німих ідолів, ніби воджено вас.
<p>3 Тому́ то кажу́ вам, що ніхто, хто говорить Духом Божим, не скаже: „Нехай ана́тема буде на Ісуса“, і не може сказати ніхто: „Ісус — то Госпо́дь“, як тільки Духом Святим.
<p>4 Є різниця між <i>да́рами</i> ми́лости, Дух же той Самий.
<p>5 Є й різниця між служі́ннями, та Господь той же Самий.
<p>6 Є різниця й між ді́ями, але Бог той же Самий, що в усіх робить усе.
<p>7 І кожному дається ви́явлення Духа на ко́ристь.
<p>8 Одно́му бо Духом дається слово мудрости, а дру́гому слово знання́ тим же Духом,
<p>9 а іншому віра тим же Духом, а іншому да́ри вздоро́влення тим же Духом,
<p>10 а іншому ро́блення чуд, а іншому пророкува́ння, а іншому розпізнава́ння ду́хів, а тому різні мови, а іншому вия́снення мов.
<p>11 А все оце чинить один і той Самий Дух, уділя́ючи кожному осібно, як Він хоче.
<p>12 Бо як тіло одне, але має членів багато, усі ж чле́ни ті́ла, хоч їх багато, то тіло одне, — так і Христос.
<p>13 Бо ми всі одним Духом охрищені в тіло одне, — чи то юдеї, чи ге́ллени, чи раби, чи то вільні, — і всі ми напо́єні Духом одним.
<p>14 Бо тіло не є один член, а багато.
<p>15 Коли скаже нога, що я не від тіла, бо я не рука, — то хіба через це не від тіла вона?
<p>16 І коли скаже вухо, що я не від тіла, бо я не око, — то хіба через це не від тіла воно?
<p>17 Коли б оком <i>було</i> ці́ле тіло, то де <i>був би</i> слух? А коли б усе слух, то де <i>був би</i> нюх?
<p>18 Та нині Бог розкла́в чле́ни в тілі, кожного з них, як хотів.
<p>19 Якби всі одним чле́ном були́, — то де тіло <i>було б</i>?
<p>20 Отож, тепер чле́нів багато, — та тіло одне.
<p>21 Бо око не може сказати руці: „Ти мені непотрібна“; або голова знов нога́м: „Ви мені непотрібні“.
<p>22 Але чле́ни тіла, що здаються слабіші, значно більше потрібні.
<p>23 А тим, що вважаємо їх за зовсім нешановані в тілі, таким честь найбільшу приносимо, і бридкі наші <i>члени</i> отримують пристойність найбільшу,
<p>24 а нашим пристойним того не — потрібно. Та Бог змішав тіло, і честь більшу дав нижчому <i>членові</i>,
<p>25 щоб поді́лення в тілі не було́, а щоб чле́ни одна́ково дбали один про о́дного.
<p>26 І коли те́рпить один член, то всі чле́ни з ним те́рплять; і коли один член пошано́ваний, то всі члени з ним тішаться.
<p>27 І ви — тіло Христове, а зосібна — ви чле́ни!
<p>28 А інших поставив Бог у Церкві поперше — апо́столами, подруге — проро́ками, потретє — учителя́ми, потім <i>дав</i> сили, також да́ри вздоро́влення, допомо́ги, управлі́ння, різні мови.
<p>29 Чи ж усі апо́столи? Чи ж усі пророки? Чи ж усі вчителі? Чи ж усі сили чудодійні?
<p>30 Чи ж усі мають да́ри вздоро́влення? Чи ж мовами всі розмовляють? Чи ж усі виясня́ють?
<p>31 Тож дбайте ре́вно про ліпші да́ри́, а я вам покажу́ путь іще кращу!

<h4>13</h4>
<p>1 Коли я говорю́ мовами лю́дськими й а́нгольськими, та любови не маю, — то став я як мідь <i>та</i> дзвінка́ або бу́бон гудя́чий!
<p>2 І коли маю <i>дара</i> пророкува́ти, і знаю всі таємни́ці й усе знання́, і коли маю всю віру, щоб навіть гори переставля́ти, та любови не маю, — то я ніщо!
<p>3 І коли я роздам усі маєтки свої, і коли я відда́м своє тіло на спа́лення, та любови не маю, — то пожитку не матиму жа́дного!
<p>4 Любов довготе́рпить, любов милосе́рдствує, не за́здрить, любов не величається, не надима́ється,
<p>5 не пово́диться нечемно, не шукає <i>тільки</i> свого, не рветься до гніву, не ду́має лихо́го,
<p>6 не радіє з неправди, але тішиться правдою,
<p>7 усе зно́сить, вірить у все, сподіва́ється всього, усе те́рпить!
<p>8 Ніко́ли любов не перестає! Хоч пророцтва й існують, — та припи́няться, хоч мови існують, — замо́вкнуть, хоч існує знання́, — та скасу́ється.
<p>9 Бо ми знаємо части́нно, і пророкуємо частинно;
<p>10 коли ж досконале настане, тоді зупиниться те, що частинне.
<p>11 Коли я дити́ною був, то я говорив, як дити́на, як дити́на я ду́мав, розумів, як дитина. Коли ж мужем я став, то відкинув дитя́че.
<p>12 Отож, тепер бачимо ми ніби у дзе́ркалі, у за́гадці, але по́тім — обличчям в обличчя; тепер розумію частинно, а по́тім пізна́ю, як і пі́знаний я.
<p>13 А тепер залиша́ються віра, надія, любов, — оці три. А найбільша між ними — любов!

<h4>14</h4>
<p>1 Дбайте про любов, і про духовне пильнуйте, а найбільше — щоб пророкува́ти.
<p>2 Як гово́рить хто <i>чужою</i> мовою,<f>[6]</f> той не лю́дям говорить, а Богові, бо ніхто <i>його</i> не розуміє, і він духом говорить таємне.
<p>3 А хто пророку́є, той лю́дям говорить на збудува́ння, і на умо́влення, і на розраду.
<p>4 Як говорить хто <i>чужою</i> мовою, той будує <i>тільки самого</i> себе, а хто пророкує, той Церкву будує.
<p>5 Я ж хо́чу, щоб мовами говорили всі, а ліпше — щоб пророкува́ли: більший бо той, хто пророкує, аніж той, хто говорить мовами, хібащо пояснює, щоб будува́лася Церква.
<p>6 А тепер, як прийду́ я до вас, браття, і до вас говорити буду <i>чужою</i> мовою, то який вам пожи́ток зроблю́, коли не поясню́ вам чи то відкриття́м, чи знання́м, чи пророцтвом, чи наукою?
<p>7 Бо навіть і речі бездушні, що звук видають, як сопілка чи лю́тня, коли б не видавали вони різних звуків, — як пізнати б <i>тоді</i>, що́ бринить або грає?
<p>8 Бо коли сурма́ звук невира́зний дає, — хто до бо́ю гото́витись бу́де?
<p>9 Так і ви, коли мовою не подасте́ зрозумілого слова, — як пізнати, що́ кажете? Ви говоритимете на вітер!
<p>10 Як багато, напри́клад, різних мов є на світі, — і жа́дна з них не без зна́чення!
<p>11 І коли я не знатиму зна́чення слів, то я буду чужи́нцем промовцеві, і промо́вець чужи́нцем мені.
<p>12 Так і ви, що пильнуєте про духовні <i>дари</i>, — дбайте, щоб збагачуватись через них на збудува́ння Церкви!
<p>13 Ось тому́, хто говорить <i>чужою</i> мовою, нехай молиться, щоб умів виясняти.
<p>14 Бо коли я молюся <i>чужою</i> мовою, то молиться дух мій, а мій розум без пло́ду!
<p>15 Ну, то що ж? Буду молитися духом, і буду молитися й розумом, співатиму духом, і співатиму й розумом.
<p>16 Бо коли благословля́тимеш духом, то як той, що займає місце про́стої людини, промовить „амі́нь“ на подяку твою? Не знає бо він, що́ ти кажеш.
<p>17 Ти дякуєш добре, але не будується інший.
<p>18 Дякую Богові моєму, — розмовляю я мовами більше всіх вас.
<p>19 Але в Церкві волію п'ять слів зрозумілих сказати, щоб і інших навчити, аніж десять тисяч слів <i>чужою</i> мовою!
<p>20 Браття, не будьте дітьми́ <i>своїм</i> розумом, — будьте в лихо́му дітьми́, а в розумі доскона́лими будьте!
<p>21 У Зако́ні написано: „Іншими мовами й іншими устами Я говоритиму лю́дям оцим, та Мене вони й так не послухають“, каже Госпо́дь.
<p>22 Отож, мови існують на знак не для віруючих, але для невіруючих, а пророцтво — для віруючих, а не для невіруючих.
<p>23 А як зі́йдеться Церква вся ра́зом, і всі говоритимуть <i>чужими</i> мовами, і ввійдуть туди й сторонні чи невіруючі, — чи ж не скажуть вони, що біснуєтесь ви?
<p>24 Коли ж усі пророкують, а вві́йде якийсь невіруючий чи сторонній, то всі докоряють йому, усі судять його,
<p>25 і так таємни́ці серця його виявляються, і так він падає ницьма́ і вклоняється Богові й каже: „Бог справді між вами!“
<p>26 То що ж, браття? Коли схо́дитесь ви, то кожен із вас псало́м має, має науку, має мову, об'я́влення має, має вия́снення, — нехай буде все це на збудува́ння!
<p>27 Як говорить хто <i>чужою</i> мовою, <i>говоріть</i> по двох, чи найбільше по трьох, і то за черго́ю, а один нехай перекладає!
<p>28 А коли б не було перекла́дача, то нехай він у Церкві мовчить, а говорить нехай собі й Богові!
<p>29 А пророки нехай промовляють по двох чи по трьох, а інші нехай розпізнаю́ть.
<p>30 Коли ж відкриття́ буде іншому з тих, хто сидить, — нехай перший замовкне!
<p>31 Бо можете пророкувати ви всі по одно́му, — щоб училися всі й усі ті́шилися!
<p>32 І ко́ряться духи пророчі пророкам,
<p>33 бо Бог не є <i>Богом</i> бе́зладу, але миру. <h>Хай мовчить жінка в Церкві</h> Як по всіх Церквах у святих, —
<p>34 нехай у Церкві мовчать жінки ваші! Бо їм говорити не позволено, — тільки кори́тись, як каже й Зако́н.
<p>35 Коли ж вони хочуть навчитись чогось, нехай вдома питають своїх чоловіків, — непристойно бо жінці говорити в Церкві!
<p>36 Хіба вийшло від вас Слово Боже? Чи прийшло воно тільки до вас?
<p>37 Коли хто вважає себе за пророка або за духовного, нехай розуміє, що́ я пишу́ вам, — бо Господня <i>це</i> заповідь!
<p>38 Коли б же хто не розумів, — нехай не розуміє!
<p>39 Отож, браття мої, майте ревність пророкувати, та не бороніть говорити й мовами!
<p>40 Але все нехай буде добропристо́йно і стате́чно!

<h4>15</h4>
<p>1 Звіщаю ж вам, браття, Єва́нгелію, яку я вам благовісти́в, і яку прийняли́ ви, в якій і стоїте́.
<p>2 Якою й спасаєтесь, коли пам'ятаєте, яким словом я благовісти́в вам, якщо тільки ви ввірували не нао́сліп.
<p>3 Бо я передав вам найперш, що й прийняв, - що Христос був умер ради наших гріхів за Писа́нням,
<p>4 і що Він був похо́ваний, і що третього дня Він воскрес за Писа́нням,
<p>5 і що з'явився Він Ки́фі, потім Дванадцятьо́м.
<p>6 А по́тім з'явився нара́з більше як п'ятистам браттям, що більшість із них живе й досі, а дехто й спочи́ли.
<p>7 Пото́му з'явився Він Якову, опісля - усім апо́столам.
<p>8 А по всіх Він з'явився й мені, мов якому недо́родкові.
<p>9 Я бо найменший з апо́столів, що негі́дний зватись апо́столом, бо я переслідував був Божу Церкву.
<p>10 Та благода́ттю Божою я те, що є, і благода́ть Його, що в мені, не даремна була́, але я працював більше всіх їх, правда - не я, але Божа благода́ть, що зо мною вона.
<p>11 Тож чи я, чи вони, - ми так проповідуємо, і так ви ввірували.
<p>12 Коли ж про Христа проповідується, що воскрес Він із мертвих, - як же дехто між вами гово́рять, що немає воскресіння мертвих?
<p>13 Як немає ж воскресіння мертвих, то й Христос не воскрес!
<p>14 Коли ж бо Христос не воскрес, то проповідь наша даремна, даремна також віра ваша!
<p>15 Ми знайшлися б тоді неправдивими свідками Божими, бо про Бога ми сві́дчили, що воскреси́в Він Христа, Якого Він не воскресив, якщо не воскресають померлі.
<p>16 Бо як мертві не воскресають, то й Христос не воскрес!
<p>17 Коли ж бо Христос не воскрес, <i>тоді</i> віра ваша даремна, - ви в своїх ще гріхах,
<p>18 тоді то загинули й ті, що в Христі упоко́їлись!
<p>19 Коли ми наді́ємося на Христа тільки в цьому житті, то ми найнещасні́ші від усіх людей!
<p>20 Та нині Христос воскрес із мертвих, - пе́рвісток серед покі́йних.
<p>21 Смерть бо через люди́ну, і через Люди́ну воскресіння мертвих.
<p>22 Бо так, як в Ада́мі вмирають усі, так само в Христі всі оживуть,
<p>23 кожен у своєму порядку: пе́рвісток Христос, по́тім <i>ті, що</i> Христові, під час Його при́ходу.
<p>24 А пото́му кінець, коли Він передасть царство Богові й Отцеві, коли Він зруйнує всякий уря́д, і вла́ду всяку та силу.
<p>25 Бо належить Йому царювати, аж доки Він не „покладе всіх Своїх ворогів під ногами Своїми!“
<p>26 Як ворог останній - смерть зни́щиться,
<p>27 бо „під ноги Його Він усе впокори́в“. Коли ж каже, що впоко́рено все, то ясно, що <i>все</i>, окрім Того, Хто впокори́в Йому все.
<p>28 А коли Йому все Він упоко́рить, тоді й Сам Син упоко́риться Тому́, Хто все впокори́в Йому, щоб Бог бу́в у всьому все.
<p>29 Бо що зроблять ті, хто христяться ради мертвих? Коли мертві не воскресають зовсім, то на́що вони ради мертвих і христяться?
<p>30 Для чого й ми повсякча́с наражаємось на небезпе́ки?
<p>31 Я щодень умираю. Так свідчу, браття, вашою хвалою, що маю її в Христі Ісусі, Господі нашім.
<p>32 Коли я зо звіра́ми боровся в Ефе́сі, яка мені по-лю́дському ко́ристь, коли мертві не воскресають? „Будем їсти та пити, бо ми взавтра вмрем!“
<p>33 Не дайте себе зве́сти, — товари́ство лихе псує добрі звича́ї!
<p>34 Протверезі́ться правдиво, та й не грішіть, бо деякі Бога не знають, — говорю́ вам на сором!
<p>35 Але дехто скаже: „Як мертві воскреснуть? І в якім тілі при́йдуть?“
<p>36 Нерозумний, — що́ ти сієш, те не оживе, як не вмре.
<p>37 І коли сієш, то сієш не тіло майбутнє, але голе зе́рно, яке тра́питься, — пшениці або чого іншого,
<p>38 і Бог йому тіло дає, як захоче, і кожному зе́рняті тіло його.
<p>39 Не кожне тіло однакове тіло, але ж інше в люде́й, та інше тіло в скотини, та інше тіло в пташо́к, та інше у риб.
<p>40 Є небесні тіла й тіла зе́мні, але ж інша слава небесним, а інша зе́мним.
<p>41 Інша слава для сонця, та інша слава для місяця, та інша слава для зір, — бо зоря́ від зорі́ відрізня́ється славою!
<p>42 Так само й воскресіння мертвих: сіється в тління, — в нетління встає,
<p>43 сіється в неславу, — у славі встає, сіється в немочі, — у силі встає,
<p>44 сіється тіло звичайне, — встає тіло духовне. Є тіло звичайне, є й тіло духовне.
<p>45 Так і написано: „Перша люди́на Ада́м став душею живою“, а останній Ада́м — то дух оживляючий.
<p>46 Та не перше духовне, але звичайне, а потім духовне.
<p>47 Перша люди́на — з землі, зе́мна, друга Люди́на — із неба Госпо́дь.
<p>48 Який зе́мний, такі й земні, і Який небесний, такі й небесні.
<p>49 І, як носили ми образ зе́много, так і образ небесного бу́демо носити.
<p>50 І це скажу́, браття, що тіло й кров посісти Божого Царства не можуть, ані тління нетління не посяде.
<p>51 Ось кажу́ я вам таємни́цю: не всі ми засне́мо, та всі перемінимось, —
<p>52 раптом, як оком змигну́ти, при останній сурмі́: бо засурми́ть вона — і мертві воскреснуть, а ми перемінимось!
<p>53 Мусить бо тлінне оце зодягну́тись в нетління, а смертне оце зодягтися в безсмертя.
<p>54 А коли оце тлінне в нетління зодя́гнеться, і оце смертне в безсмертя зодя́гнеться, тоді збудеться слово написане: „Поглинута смерть перемогою“!
<p>55 Де, смерте, твоя перемога? Де твоє, смерте, жало́?
<p>56 Жало́ ж смерти — то гріх, а сила гріха — то Зако́н.
<p>57 А Богові дяка, що Він Господом нашим Ісусом Христом перемогу нам дав.
<p>58 Отож, брати любі мої, будьте міцні, непохитні, збагачуйтесь за́вжди в Господньому ділі, знаючи, що ваша праця не марно́тна у Господі!

<h4>16</h4>
<p>1 А щодо складо́к на святих, то й ви робіть так, як я постановив для Церков галаті́йських.
<p>2 А першого дня в тижні<f>[7]</f> нехай кожен із вас відкладає собі та збирає, згідно з тим, як ведеться йому, щоб складо́к не робити тоді, аж коли я прийду́.
<p>3 А коли я прийду́, тоді тих, кого виберете, тих пошлю я з листами, щоб вони ваш дар любови відне́сли до Єрусалиму.
<p>4 А коли ж і мені випада́тиме йти, то зо мною піду́ть.
<p>5 Я прибуду до вас, коли перейду́ Македо́нію, бо прохо́джу через Македонію.
<p>6 А в вас, коли трапиться, я поживу́ або й перези́мую, щоб мене провели́ ви, куди я піду́.
<p>7 Не хо́чу я бачитись з вами тепер мимохі́дь, але сподіва́юся деякий час перебути у вас, як дозволить Госпо́дь.
<p>8 А в Ефе́сі пробу́ду я до П'ятдеся́тниці,
<p>9 бо двері великі й широкі мені відчинилися, та багато противників.
<p>10 Коли ж при́йде до вас Тимофі́й, то пильнуйте, щоб він був безпечний у вас, бо ді́ло Господнє він робить, як і я.
<p>11 Тому́ то нехай ним ніхто не пого́рджує, але відпровадьте його з миром, щоб прийшов він до мене, бо чека́ю його з брата́ми.
<p>12 А щодо брата Аполло́са, то я ду́же благав був його, щоб прийшов до вас з брата́ми, та охоти не мав він прибути тепер, але при́йде, як матиме час відповідний.
<p>13 Пильнуйте, стійте у вірі, будьте мужні, будьте міцні,
<p>14 хай з любов'ю все робиться у вас!
<p>15 Благаю ж вас, браття, — знаєте ви дім Степанів, що в Аха́ї він пе́рвісток, і що службі святим присвяти́лись вони, —
<p>16 і ви підкоряйтесь таким, також кожному, хто помагає та працю́є.
<p>17 Я тішусь з при́ходу Степана, і Фортуна́та, і Аха́їка, бо вашу відсутність вони заступили,
<p>18 бо вони заспоко́їли духа мого й вашого. Тож шануйте таких!
<p>19 Вітають вас азійські Церкви́; Аки́ла й Приски́лла з домашньою Церквою їхньою гаряче вітають у Господі вас.
<p>20 Вітають вас усі брати. Вітайте один о́дного святим поцілунком.
<p>21 Привіта́ння моєю рукою Павловою.
<p>22 Коли хто не любить Господа, нехай буде про́клятий! Мара́на та́!<f>[8]</f>
<p>23 Благода́ть Господа нашого Ісуса <i>нехай буде</i> з вами!
<p>24 Любов моя з вами всіма́ у Христі Ісусі, амі́нь!


