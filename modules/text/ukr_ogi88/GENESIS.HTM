<h2>Буття</h2>

<h4>1</h4>
<p>1 На поча́тку Бог створив небо<f>[1]</f> та землю.
<p>2 А земля́ була пуста та порожня, і те́мрява <i>була</i> над безоднею,<f>[2]</f> і Дух Божий ширяв над поверхнею води.<f>[3]</f><f>[4]</f>
<p>3 І сказав Бог: „Хай станеться світло!“ І сталося світло.
<p>4 І побачив Бог світло, що добре <i>воно</i>, — і Бог відділив світло від те́мряви.
<p>5 І Бог назвав світло: „День“, а темряву назвав: „Ніч“. І був вечір, і був ранок, — день<f>[5]</f> перший.
<p>6 І сказав Бог: „Нехай станеться твердь<f>[6]</f> посеред води, і нехай відділяє вона між водою й водою.“
<p>7 І Бог твердь учинив, і відділив воду, що під твердю вона, і воду, що над твердю вона. І сталося так.
<p>8 І назвав Бог твердь: „Небо“. І був вечір, і був ранок — день другий.
<p>9 І сказав Бог: „Нехай збереться вода з-попід неба до місця одного, і нехай суходіл стане видний“. І сталося так.
<p>10 І назвав Бог суходіл: „Земля“, а місце зібра́ння води назвав: „Море“. І Бог побачив, що добре <i>воно</i>.
<p>11 І сказав Бог: „Нехай земля вродить траву, ярину, що насіння вона розсіває, дерево овочеве, що за родом своїм плід приносить, що в ньому насіння його на землі“. І сталося так.
<p>12 І земля траву видала, ярину, що насіння розсіває за родом її, і дерево, що приносить плід, що насіння його в нім за родом його. І Бог побачив, що добре <i>воно</i>.
<p>13 І був вечір, і був ранок, — день третій.
<p>14 І сказав Бог: „Нехай бу́дуть світила на тверді небесній для відділення дня від ночі, і нехай вони стануть знаками, і часами умовленими, і днями, і роками.
<p>15 І нехай вони стануть на тверді небесній світилами, щоб світити над землею“. І сталося так.
<p>16 І вчинив Бог оби́два світила великі, — світило велике, щоб воно керувало днем, і світило мале, щоб керувало ніччю, також зорі.
<p>17 І Бог умістив їх на тверді небесній, щоб світили вони над землею,
<p>18 і щоб керували днем та ніччю, і щоб відділювали світло від те́мряви. І Бог побачив, що <i>це</i> добре.
<p>19 І був вечір, і був ранок, — день четвертий.
<p>20 І сказав Бог: „Нехай вода вироїть дрібні істоти, душу живу, і птаство, що літає над землею під небесною твердю“.
<p>21 І створив Бог риби великі, і всяку душу живу плазуючу, що її вода вироїла за їх родом, і всяку пташину крилату за родом її. І Бог побачив, що добре <i>воно</i>.
<p>22 І поблагословив їх Бог, кажучи: „Плодіться й розмножуйтеся, і наповнюйте воду в морях, а птаство нехай розмножується на землі!“
<p>23 І був вечір, і був ранок, — день п'ятий.
<p>24 І сказав Бог: „Нехай видасть земля живу душу за родом її, худобу й плазуюче, і зе́мну звірину́ за родом її“. І сталося так.
<p>25 І вчинив Бог зе́мну звірину́ за родом її, і худобу за родом її, і все земне плазуюче за родом його. І бачив Бог, що добре <i>воно</i>.
<p>26 І сказав Бог: „Створімо людину<f>[7]</f> за образом Нашим, за подобою Нашою, і хай панують над мо́рською рибою, і над птаством небесним,<f>[8]</f> і над худобою, і над усею землею, і над усім плазуючим, що плазує по землі“.
<p>27 І Бог на Свій образ людину створив, на образ Божий її Він створив, як чоловіка та жінку створив їх.
<p>28 І поблагословив їх Бог, і сказав Бог до них: „Плодіться й розмножуйтеся, і наповнюйте землю, оволоді́йте нею, і пануйте над мо́рськими рибами, і над птаством небесним, і над кожним плазуючим живим на землі!“
<p>29 І сказав Бог: „Оце дав Я вам усю ярину, що розсіває насіння, що на всій землі, і кожне дерево, що на ньому плід деревни́й, що воно розсіває насіння, — нехай буде на їжу <i>це</i> вам!
<p>30 І зе́мній усій звірині і всьому птаству небесному, і кожному, що плазує по землі, що душа в ньому жива, — уся зелень яринна на їжу <i>для них</i>.“ І сталося так.
<p>31 І побачив Бог усе, що вчинив. І ото, — вельми добре <i>воно</i>! І був вечір, і був ранок, — день шостий.

<h4>2</h4>
<p>1 І були скі́нчені небо й земля, і все во́їнство<f>[9]</f> їхнє.
<p>2 І скінчив Бог дня сьомого працю Свою, яку Він чинив. І Він відпочив<f>[10]</f> у дні сьомім від усієї праці Своєї, яку був чинив.
<p>3 І поблагословив Бог день сьомий, і його освятив, бо в нім відпочив Він від усієї праці Своєї, яку, чинячи, Бог був створив.
<p>4 Це ось походження неба й землі, коли створено їх, у дні, як Господь Бог створив небо і землю.
<p>5 І не було на землі жодної польової рослини, і жодна ярина польова не росла, бо на землю дощу Госпо́дь Бог не давав, і не було людини, щоб порати землю.
<p>6 І пара з землі підіймалась, і напувала всю землю.
<p>7 І створив<f>[11]</f> Господь Бог люди́ну з пороху зе́много. І дихання<f>[12]</f> життя вдихнув у ніздрі її, — і стала люди́на живою душею.
<p>8 І насадив Господь Бог рай<f>[13]</f> ув Едені<f>[14]</f> на сході, і там осадив людину, що її Він створив.
<p>9 І зростив Господь Бог із землі кожне дерево, принадне на вигляд і на їжу смачне, і дерево життя посеред раю, і дерево пізна́ння добра і зла.
<p>10 І річка з Едену виходить, щоб поїти рай. І звідти розділюється і стає чотирма́ початками.
<p>11 Імення одному Пішон, — оточує він усю землю Хавіла, де є золото.
<p>12 А золото тієї землі добре; там бделій і камінь онікс.
<p>13 Ім'я́ ж другої річки Ґіхон, — вона оточує ввесь край Етіопії.<f>[15]</f>
<p>14 А ім'я річки третьої — Тигр, — вона протікає на сході Ашшуру.<f>[16]</f> А річка четверта — вона Ефрат.
<p>15 І взяв Господь Бог людину, і в еденському ра́ї вмістив був її, щоб порала його та його доглядала.
<p>16 І наказав Господь Бог Адамові,<f>[17]</f> кажучи: „Із кожного дерева в раю́ ти можеш їсти.
<p>17 Але з дерева знання́ добра й зла — не їж від нього, бо в день їди́ твоєї від нього ти напевно помреш!“
<p>18 І сказав Господь Бог: „Не добре, щоб бути чоловіку самотнім. Створю йому поміч, подібну до нього“.
<p>19 І вчинив Господь Бог із землі всю польову звірину́, і все птаство небесне, і до Адама привів, щоб побачити,<f>[18]</f> як він їх кликатиме. А все, як покличе Адам до них, до живої душі — воно ймення йому.
<p>20 І назвав Ада́м імена всій худобі, і птаству небесному, і всій польовій звірині. Але Адамові помочі Він не знайшов, щоб подібна до нього була.
<p>21 І вчинив Господь Бог, що на Адама спав міцний сон, — і заснув він. І Він узяв одне з ребер його, і тілом закрив його місце.
<p>22 І перетворив Господь Бог те ребро, що взяв із Адама, на жінку, і привів її до Адама.
<p>23 І промовив Адам: „Оце́ тепе́р вона — кість від костей моїх, і тіло від тіла мого. Вона жінкою<f>[19]</f> буде зватися, бо взята вона з чоловіка.
<p>24 Покине тому чоловік свого батька та матір свою, та й пристане до жінки своєї, — і стануть вони одним тілом“.
<p>25 І були вони на́гі обоє, Адам та жінка його, і вони не соро́мились.

<h4>3</h4>
<p>1 Але змій був хитріший над усю польову звірину, яку Господь Бог учинив. І сказав він до жінки: „Чи Бог наказав: Не їжте з усякого дерева ра́ю?“
<p>2 І відповіла жінка змієві: „З плодів дерева раю ми можемо їсти,
<p>3 але з плодів дерева, що в сере́дині ра́ю, — Бог сказав: „Не їжте із нього, і не доторкайтесь до нього, — щоб вам не померти“.
<p>4 І сказав змій до жінки: „Умерти — не вмрете!
<p>5 Бо відає Бог, що дня того, коли будете з нього ви їсти, ваші очі розкриються, і станете ви, немов Боги, знаючи добро й зло“.
<p>6 І побачила жінка, що дерево добре на їжу, і принадне для очей, і пожадане дерево, щоб набути знання. І взяла з його плоду, та й з'їла, і разом дала теж чоловікові своєму, — і він з'їв.
<p>7 І розкрилися очі в обох них, і пізнали, що на́гі вони. І зшили вони фіґові листя, і зробили опаски собі.
<p>8 І почули вони голос Господа Бога, що по ра́ю ходив, як повіяв денний холодок. І сховався Адам і його жінка від Господа Бога серед дерев раю.
<p>9 І закликав Господь Бог до Адама, і до нього сказав: „Де ти?“
<p>10 А той відповів: „Почув я Твій голос у раю́ — і злякався, бо наги́й я, — і сховався“.
<p>11 І промовив <i>Господь</i>: „Хто сказав тобі, що ти нагий? Чи ти не їв з того дерева, що Я звелів був тобі, щоб ти з нього не їв?“
<p>12 А Адам відказав: „Жінка, що дав Ти її, <i>щоб</i> зо мною <i>була</i>, вона подала мені з того дерева, — і я їв“.
<p>13 Тоді Господь Бог промовив до жінки: „Що́ це ти наробила?“ А жінка сказала: „Змій спокусив мене, — і я їла“.
<p>14 І до змія сказав Господь Бог: „За те, що зробив ти оце, то ти проклятіший над усю худобу, і над усю звірину польову! На своїм череві будеш плазувати, і порох ти їстимеш у всі дні свойо́го життя.
<p>15 І Я покладу ворожнечу між тобою й між жінкою, між насінням твоїм і насінням її. Воно зітре тобі голову, а ти будеш жали́ти його в п'яту“.
<p>16 До жінки промовив: „Помножуючи, помножу терпіння твої та болі вагітности твоєї. Ти в муках родитимеш діти, і до мужа твого пожада́ння твоє, — а він буде панувати над тобою“.
<p>17 І до Адама сказав Він: „За те, що ти послу́хав голосу жінки своєї та їв з того дерева, що Я наказав був тобі, говорячи: „Від нього не їж“, — прокля́та через тебе земля! Ти в скорботі будеш їсти від неї всі дні свойо́го життя.
<p>18 Тернину й осо́т вона буде родити тобі, і ти будеш їсти траву польову.
<p>19 У поті свойо́го лиця<f>[20]</f> ти їстимеш хліб, аж поки не вернешся в землю, бо з неї ти взятий. Бо ти порох, — і до пороху вернешся“.
<p>20 І назвав Ада́м ім'я своїй жінці: Єва,<f>[21]</f> бо вона була мати всього живого.
<p>21 І зробив Господь Бог Адамові та жінці його одежу шкуряну́ — і зодягнув їх.
<p>22 І сказав Господь Бог: „Ось став чоловік, немов один із Нас, щоб знати добро й зло. А тепер коли б не простяг він своєї руки, і не взяв з дерева життя, і щоб він не з'їв, — і не жив повік віку“.
<p>23 І вислав його Господь Бог із еденського раю, щоб порати землю, з якої узятий він був.
<p>24 І вигнав <i>Господь Бог</i> Адама. А на схід від еденського раю поставив Херувима і меча полум'яного,<f>[22]</f> який оберта́вся навколо, щоб стерегти дорогу до дерева життя.

<h4>4</h4>
<p>1 І пізнав Адам Єву, жінку свою, і вона завагітніла, і породила Каїна,<f>[23]</f> і сказала: „Набула чоловіка <i>від</i> Господа“.
<p>2 А далі вона породила брата йому Авеля.<f>[24]</f> І був Авель пастух отари, а Каїн був рільник.
<p>3 І сталось по деякім часі, і приніс Каїн Богові жертву від плоду землі.
<p>4 А Авель, — він також приніс від своїх перворідних з отари та від їхнього лою. І зглянувся Господь на Авеля й на жертву його,
<p>5 а на Каїна й на жертву його не зглянувся. І сильно розгнівався Каїн, і обличчя його похилилось.<f>[25]</f>
<p>6 І сказав Господь Каїнові: „Чого ти розгнівався, і чого похилилось<f>[25]</f> обличчя твоє?
<p>7 Отож, коли ти добре робитимеш, то підіймеш <i>обличчя своє</i>,<f>[25]</f> а коли недобре, то в дверях гріх підстерігає. І до тебе його пожада́ння, а ти мусиш над ним панувати“.
<p>8 І говорив Каїн до Авеля, брата свого. І сталось, як були вони в полі, повстав Каїн на Авеля, брата свого, — і вбив його.
<p>9 І сказав Господь Каїнові: „Де Авель, твій брат?“ А той відказав: „Не знаю. Чи я сторож брата свого́?“
<p>10 І сказав <i>Господь</i>: „Що́ ти зробив? Голос крови брата твого взиває до Мене з землі.
<p>11 А тепер ти прокля́тий від землі, що розкрила уста свої, щоб прийняти кров твого брата з твоєї руки.
<p>12 Коли бу́деш ти порати землю, вона більше не дасть тобі сили своєї. Мандрівником та заволокою будеш ти на землі“.
<p>13 І сказав Каїн до Господа: „Більший мій гріх, аніж можна знести.<f>[26]</f>
<p>14 Ось Ти виганяєш сьогодні мене з цієї землі, і я буду ховатись від лиця Твого. І я стану мандрівником та заволокою на землі, і буде, — кожен, хто стріне мене, той уб'є мене“.
<p>15 І промовив до нього Господь: „Через те кожен, хто вб'є Каїна, семикратно буде пімщений“. І вмістив Господь знака на Каїні, щоб не вбив його кожен, хто стріне його.
<p>16 І вийшов Каїн з-перед лиця Господнього, й осів у країні Нод,<f>[27]</f> на схід від Едену.
<p>17 І Каїн пізнав свою жінку, і стала вона вагітна, і вродила Еноха. І збудував він місто, і назвав ім'я́ тому містові, як ім'я́ свого сина: Енох.
<p>18 І народився в Еноха Ірад, а Ірад породив Мегуяїла, а Мегуяїл породив Метушаїла, а Метушаїл породив Ламеха.
<p>19 І взяв собі Ламех дві жінки, — ім'я одній Ада, а ймення другій Цілла.
<p>20 І породила Ада Явала, — він був батьком тих, що сидять по наметах і мають череду.
<p>21 А ймення брата його Ювал, — він був батьком усім, хто держить <i>у рука́х</i> гусла й сопілку.
<p>22 А Цілла також породила Тувалкаїна, що кував всіляку мідь та залізо. А сестра Тувалкаїнова Ноема́.
<p>23 І промовив Ламех до жінок своїх: „Адо й Цілло, послухайте ви мого голосу, жони Ламехові, почуйте ви сло́ва мого! Бо якби я мужа забив за уразу свою, а дитину — за рану свою,
<p>24 і як буде усемеро пімщений Каїн, то Ламех — у сімдесятеро й семеро!“
<p>25 І пізнав Адам ще свою жінку, — і сина вона породила. І назвала ймення йому: Сиф,<f>[28]</f> бо „Бог дав мені інше насіння за Авеля, що забив його Каїн“.
<p>26 А Сифові теж народився був син, і він назвав імення йому: Енош. Тоді зачали були призивати Ймення Господнє.

<h4>5</h4>
<p>1 Оце книга нащадків Адамових. Того дня, як створив Бог людину, Він її вчинив на подобу Божу.
<p>2 Чоловіком і жінкою Він їх створив, і поблагословив їх. І того дня, як були вони створені, назвав Він їхнє ймення: Люди́на.
<p>3 І жив Адам сто літ і тридцять, та й сина породив за подобою своєю та за образом своїм, і назвав ім'я йому: Сиф.<f>[28]</f>
<p>4 І було́ Адамових днів по тому, як він Сифа породив, вісім сотень літ. І породив він синів і дочок.
<p>5 А всіх Адамових днів було́, які жив, дев'ять сотень літ і тридцять літ. Та й помер він.
<p>6 І жив Сиф сто літ і п'ять літ, та й породив він Еноша.
<p>7 І жив Сиф по тому, як Еноша породив, вісім сотень літ і сім літ. І породив він синів і дочок.
<p>8 А були всі дні Сифові дев'ять сотень літ і дванадцять літ.
<p>9 І жив Енош дев'ятдесят літ, та й породив він Кенана.
<p>10 І жив Енош по тому, як Кенана породив, вісім сотень літ і п'ятнадцять літ. І породив він синів та дочок.
<p>11 А були всі Еношеві дні дев'ять сотень літ і п'ять літ. Та й помер він.
<p>12 І жив Кенан сімдесят літ, та й породив він Магалал'їла.
<p>13 І жив Кенан по тому, як породив Магалал'їла, вісім сотень літ і сорок літ. І породив він синів та дочок.
<p>14 А всіх Кенанових днів було́ дев'ять сотень літ і дев'ять літ. Та й помер він.
<p>15 І жив Магалал'їл шістдесят літ і п'ять літ, та й породив він Яреда.
<p>16 І жив Магалал'їл по тому, як Яреда породив, вісім сотень літ і тридцять літ. І породив він синів та дочок.
<p>17 А були всі дні Магалал'їлові вісім сотень літ і дев'ятдесят і п'ять літ. Та й помер він.
<p>18 І жив Яред сто літ і шістдесят і два роки, та й породив він Еноха.
<p>19 І жив Яред по тому, як породив він Еноха, вісім сотень літ. І породив він синів та дочок.
<p>20 А були всі Яредові дні дев'ять сотень літ і шістдесят і два роки. Та й помер він.
<p>21 І жив Енох шістдесят і п'ять літ, та й породив Метушалаха.
<p>22 І ходив Енох з Богом по тому, як породив він Метушалаха, три сотні літ. І породив він синів та дочок.
<p>23 А всіх Енохових днів було́ три сотні літ і шістдесят і п'ять літ.
<p>24 І ходив із Богом Енох, і не стало його, — бо забрав його Бог.
<p>25 І жив Метушалах сто літ і сімдесят і сім літ, та й Ламеха породив.
<p>26 І жив Метушалах по тому, як породив він Ламеха, сім сотень літ і вісімдесят і два роки. І породив він синів та дочок.
<p>27 А всіх Метушалахових днів було́ дев'ять сотень літ і шістдесят і дев'ять літ. Та й помер він.
<p>28 І жив Ламех сто літ і вісімдесят і два роки, та й сина породив,
<p>29 ім'я́ йому назвав: Ной,<f>[29]</f> говорячи: „Цей нас потішить у наших ділах та в труді рук наших коло землі, що Господь її викляв“.
<p>30 І жив Ламех по тому, як Ноя породив, п'ять сотень літ і дев'ятдесят і п'ять літ. І породив він синів та дочок.
<p>31 А всіх Ламехових днів було́ сім сотень літ і сімдесят і сім літ. Та й помер він.
<p>32 І був Ной віку п'ять сотень літ, та й породив Ной Сима, Хама та Яфета.

<h4>6</h4>
<p>1 І сталося, що розпочала люди́на розмножуватись на поверхні землі, і їм народилися дочки.
<p>2 І побачили Божі сини лю́дських дочок, що вродливі вони, і взяли собі жінок із усіх, яких вибрали.
<p>3 І промовив Господь: „Не буде Мій Дух перемагатися в люди́ні навіки, — бо блудить вона. Вона тіло, і дні її будуть сто і двадцять літ“.
<p>4 За тих днів на землі були ве́летні, а також по тому, як стали прихо́дити Божі сини до лю́дських дочок. І вони їм народжували, — то <i>були</i> силачі, що славні від віку.
<p>5 І бачив Господь, що велике розбе́щення людини на землі, і ввесь нахил думки серця<f>[30]</f> її — тільки зло повсякде́нно.
<p>6 І пожалкував був Господь, що людину створив на землі. І засмутився Він у серці Своїм.
<p>7 І промовив Господь: „Зітру Я люди́ну, яку Я створив, з поверхні землі, — від людини аж до скотини, аж до плазунів, і аж до птаства небесного. Бо жалкую, що їх Я вчини́в“.
<p>8 Але Ной знайшов милість у Господніх очах.
<p>9 Це ось о́повість про Ноя. Ной був чоловік праведний і невинний у своїх поколіннях. Ной з Богом ходив.
<p>10 І Ной породив трьох синів: Сима, Хама й Яфета,
<p>11 І зіпсулась земля перед Божим лицем, і напо́внилась земля насильством.
<p>12 І бачив Бог землю, — і ось зіпсулась вона, кожне бо тіло зіпсуло дорогу<f>[31]</f> свою на землі.
<p>13 І промовив Господь до Ноя: „Прийшов кінець кожному тілу перед лицем Моїм, бо напо́внилась земля насильством від них. І ось Я винищу<f>[32]</f> їх із землі.
<p>14 Зроби собі ковчега з дерева ґофер. З перегородками зробиш ковчега, і смолою осмолиш його ізсере́дини та ізнадвору.
<p>15 І отак його зробиш: три сотні ліктів довжина ковчега, п'ятдесят ліктів ширина йому, а тридцять ліктів височина йому.
<p>16 Отвір учиниш в ковчезі, і звузиш на лікоть його від гори, а вхід <i>до</i> ковчегу влашту́єш на боці його. Зробиш його <i>на поверхи</i> долішні, другорядні й третьорядні.
<p>17 А Я ось наведу́ пото́п, воду на землю, щоб з-під неба винищити кожне тіло, що в ньому дух життя. Помре все, що на землі!
<p>18 І складу Я заповіта Свойого з тобою, і вві́йдеш до ковчегу ти, і сини твої, і жінка твоя, і жінки́ твоїх синів із тобою.
<p>19 І впровадиш до ковчегу по двоє з усього, — з усього живого, із кожного тіла, щоб <i>їх</i> заховати живими з тобою. Вони будуть самець і самиця.
<p>20 Із птаства за родом його, і з худоби за родом її, із усіх плазунів на землі за родом їх, — по двоє з усього уві́йдуть до тебе, щоб <i>їх</i> зберегти живими.
<p>21 А ти набери собі з кожної їжі, що вона на спожива́ння, — і буде для тебе й для них на поживу.“
<p>22 І зробив Ной усе, — як звелів йому Бог, так зробив він.

<h4>7</h4>
<p>1 І сказав Господь Ноєві: „Увійди ти й увесь дім твій до ковчегу, бо Я бачив тебе праведним перед лицем Своїм в оцім роді.
<p>2 Із усякої чистої худоби візьмеш собі по семеро, самця та самицю її, а з худоби нечистої — двоє: самця та самицю її.
<p>3 Також із птаства небесного по семеро, самця та самицю, щоб насіння сховати живим на поверхні всієї землі.
<p>4 Ось бо по семи днях Я литиму на землю дощ сорок день і сорок ночей, — і всяку істоту, яку Я вчинив, зітру з-над поверхні землі!“
<p>5 І зробив Ной усе, як звелів був Господь.
<p>6 А Ной <i>був</i> віку шостисот літ, і стався пото́п, — вода на землі.
<p>7 І ввійшов Ной, і сини його, і жінка його, і невістки його з ним до ковчегу перед водою потопу.
<p>8 Із чистої худоби та з худоби, що нечиста вона, і з птаства, і всього, що плазує на землі,
<p>9 по двоє ввійшли до Ноя до ковчегу, самець і самиця, як Бог Ноєві був ізвелів.
<p>10 І сталося по семи днях, — і во́ди потопу лину́ли на землю.
<p>11 Року шостої сотні літ життя Ноєвого, місяця другого, сімнадцятого дня місяця, — цього дня відкрилися всі джере́ла великої безодні, і розчинилися небесні розтвори.
<p>12 І був дощ на землі сорок день і сорок ночей.
<p>13 Того саме дня до ковчегу ввійшов Ной, і Сим, і Хам та Яфет, сини Ноєві, і жінка Ноєва, і три невістки його з ними,
<p>14 вони та всяка звірина за родом її, і всяка худоба за родом її, і всяке плазуюче, що плазу́є по землі, за родом його, і всяке птаство за родом його, усяка пташка крилата.
<p>15 І ввійшли до Ноя, до ковчегу по двоє із кожного тіла, що в нім дух життя.
<p>16 А те, що ввійшло, — самець і самиця з кожного тіла ввійшли, як звелів йому Бог. І замкнув Господь за ним <i>ковчега</i>.
<p>17 І був пото́п сорок день на землі, і збільшилась вода, і поне́сла ковчега. І він ви́соко став над землею.
<p>18 І прибула вода, і сильно збільши́лась вона на землі, — і пливав ковчег на поверхні води.
<p>19 І дуже-дуже вода на землі прибула́, і покрились усі гори високі, що під небом усім.
<p>20 На п'ятнадцять ліктів уго́ру вода прибула, — і покрилися гори.
<p>21 І вимерло всяке тіло, що рухається на землі: серед птаства, і серед скотини, і серед звірини, і серед усіх плазунів, що плазують по землі, і кожна люди́на.
<p>22 Усе, що в ніздрях його дух життя, з усього, що на суходолі — вимерло було.
<p>23 І винищив <i>Бог</i> усяку істоту на поверхні землі, від людини аж до скотини, аж до плазуна́, і аж до птаства небесного, — вони стерлись з землі. І зостався тільки Ной та те, що з ним у ковчезі <i>було</i>.
<p>24 І прибувала вода на землі сто і п'ятдесят день.

<h4>8</h4>
<p>1 І згадав Бог про Ноя, і про кожну звірину́ та про всяку худобу, що <i>були</i> з ним у ковчезі. І Бог навів вітра на землю, — і вода заспоко́їлась.
<p>2 І закрились джере́ла безодні та небесні розтвори, — і дощ з неба спини́вся.
<p>3 І верталась вода з-над землі, верталась постійно. І стала вода спада́ти по ста й п'ятидесяти днях.
<p>4 А сьомого місяця, на сімнадцятий день місяця ковчег спинився на горах Араратських.
<p>5 І постійно вода спадала аж до десятого місяця. А першого <i>дня</i> десятого місяця завиднілися гірські вершки.
<p>6 І сталося по сорока днях, Ной відчинив вікно ковчегу, що його він зробив.
<p>7 І вислав він крука. І літав той туди та назад, аж поки не висохла вода з-над землі.
<p>8 І послав він від себе голубку, щоб побачити, чи не спа́ла вода з-над землі.
<p>9 Та не знайшла та голубка місця спочинку для стопи своєї ноги, і вернулась до нього до ковчегу, бо <i>стояла</i> вода на поверхні всієї землі. І вистромив руку, і взяв він її, та й до себе в ковчег упустив її.
<p>10 І він зачекав іще других сім день, і знову з ковчегу голубку послав.
<p>11 І голубка вернулась до нього вечірнього ча́су, — і ось у неї в дзюбку́ лист оливковий зірваний. І довідався Ной, що спала вода з-над землі.
<p>12 І він зачекав іще других сім день, і голубку послав. І вже більше до нього вона не вернулась.
<p>13 І сталося, року шістсотого й першого, місяця першого, першого дня місяця — висохла вода з-над землі. І Ной зняв даха ковчегу й побачив: аж ось висохла поверхня землі!
<p>14 А місяця другого, двадцятого й сьомого дня місяця — висохла земля.
<p>15 І промовив Ноєві Господь, кажучи:
<p>16 „Вийди з ковчегу ти, а з тобою жінка твоя, і сини твої, і невістки твої.
<p>17 Кожну звірину, що з тобою вона, від кожного тіла з-посеред птаства, і з-посеред скотини, і з-посеред усіх плазунів, що плазують по землі, повиводь із собою. І хай роя́ться вони на землі, і нехай на землі вони плодяться та розмножуються“.
<p>18 І вийшов Ной, а з ним сини його, і жінка його, і невістки його.
<p>19 Кожна звірина, кожен плазун, усе птаство, усе, що рухається на землі, за родами їхніми — вийшли з ковчегу вони.
<p>20 І збудував Ной жертівника Господе́ві. І взяв він із кожної чистої худоби й з кожного чистого птаства, і приніс на жертівнику цілопа́лення.
<p>21 І почув Господь пахощі любі, і в серці Своєму промовив: „Я вже більше не буду землі проклинати за людину, бо нахил людського серця лихий від віку його молодого. І вже більше не вбиватиму всього живого, як то Я вчинив був.
<p>22 Надалі, по всі дні землі, сівба та жнива, і холоднеча та спека, і літо й зима, і день та ніч — не припиняться!“

<h4>9</h4>
<p>1 І поблагословив Бог Ноя й синів його, та й промовив: „Плодіться й розмножуйтеся, та наповнюйте землю!
<p>2 І ляк перед вами, і страх перед вами буде між усією звіриною землі, і між усім птаством небесним, між усім, чим роїться земля, і між усіма рибами моря. У ваші руки віддані вони.
<p>3 Усе, що плазує, що живе воно, — буде вам на їжу. Як зеле́ну ярину́ — Я віддав вам усе.
<p>4 Тільки м'яса з душею його, цебто з кров'ю його, не будете ви споживати.
<p>5 А тільки Я буду жадати вашу кров із душ ваших, з руки кожної звірини буду жада́ти її, і з руки чоловіка, з руки ко́жного брата його Я буду жадати душу лю́дську.
<p>6 Хто виллє кров людську з люди́ни, то виллята бу́де його кров, бо Він учинив люди́ну за образом Божим.
<p>7 Ви ж плодіться й розмножуйтеся, роїться на землі та розмножуйтесь на ній!“
<p>8 І сказав Бог до Ноя та до синів його з ним, кажучи:
<p>9 „А Я, — ось Свого заповіта укладаю Я з вами та з вашим пото́мством по вас.
<p>10 І з кожною живою душею, що з вами: серед птаства, серед худоби, і серед усієї зе́мної звірини́ з вами, від усіх, що виходять з ковчегу, до всієї земної звірини.
<p>11 І Я укладу заповіта Свого з вами, і жодне тіло не бу́де вже знищене водою пото́пу, і більш не буде пото́пу, щоб землю нищити“.
<p>12 І Бог промовляв: „Оце знак заповіту, що даю Я його поміж Мною та вами, і поміж кожною живою душею, що з вами, на вічні покоління:
<p>13 Я веселку Свою дав у хмарі, і стане вона за знака заповіту між Мною та між землею.
<p>14 І станеться, коли над землею Я хмару захмарю, то буде виднітися в хмарі веселка.
<p>15 І згадаю про Свого заповіта, що між Мною й між вами, і між кожною живою душею в кожному тілі. І більш не буде вода для пото́пу, щоб вигубляти кожне тіло.
<p>16 І буде веселка у хмарі, і побачу її, щоб пам'ятати про вічний заповіт між Богом і між кожною живою душею в кожному тілі, що воно на землі“.
<p>17 І сказав Бог до Ноя: „Це знак заповіту, що Я встановив поміж Мною й поміж кожним тілом, що воно на землі“.
<p>18 І були сини Ноєві, що вийшли з ковчегу: Сим, і Хам, і Яфе́т. А Хам — він <i>був</i> батько Ханаанів.
<p>19 Оці троє <i>були</i> сини Ноєві, і від них залю́днилася вся земля.
<p>20 І зачав був Ной, муж землі, садити виноград.
<p>21 І пив він вино та й упився, й обнажився в сере́дині свого намету.
<p>22 І побачив Хам, батько Ханаанів, наготу батька свого, та й розказав обом браттям своїм надво́рі.
<p>23 Узяли тоді Сим та Яфет одежину, і поклали обидва на плечі свої, і позадкува́ли, та й прикрили наготу батька свого. <i>Вони відвернули</i> дозаду обличчя свої, і не бачили наготи батька свого.
<p>24 А Ной ви́тверезився від свого вина, і довідався, що́ йому був учинив його син наймолодший.
<p>25 І сказав він: „Про́клятий будь Ханаан, — він буде рабом рабів своїм браттям!“
<p>26 І сказав він: „Благословенний Господь, Симів Бог, — і хай Ханаан рабом буде йому!
<p>27 Нехай Бог розпросто́рить Яфета, і нехай пробуває в наметах він Симових, — і нехай Ханаан рабом буде йому́!“
<p>28 А Ной жив по пото́пі триста літ і п'ятдесят літ.
<p>29 А всіх Ноєвих днів було́ дев'ятсот літ і п'ятдесят літ. Та й помер.

<h4>10</h4>
<p>1 Оце нащадки синів Ноєвих: Сима, Хама та Яфета. А їм народились сини по потопі:
<p>2 Сини Яфетові: Ґомер, і Маґоґ, і Мадай, і Яван, і Тувал, і Мешех, і Тирас.
<p>3 А сини Ґомерові: Ашкеназ, і Рифат, і Тоґарма.
<p>4 А сини Явана: Еліша, і Таршіш, і китти, і додани.
<p>5 Від них відділилися острови́ народів у їхніх краях, кожний за мовою своєю, за своїми родами, у наро́дах своїх.
<p>6 А сини Хамові: Куш,<f>[33]</f> і Міцраїм,<f>[34]</f> і Фут, і Ханаан.
<p>7 А сини Кушові: Сева, і Хавіла, і Савта, і Раама, і Савтеха. А сини Раами: Шева та Дедан.
<p>8 Куш же породив Німрода, — він розпочав на землі ве́летнів.
<p>9 Він був дужий мисли́вець перед Господнім лицем. Тому то говориться: „Як Німрод, дужий мисливець перед Господнім лицем“.
<p>10 А початком царства його були: Вавилон, і Ерех, і Аккад, і Калне в землі Шінеар.
<p>11 З того краю вийшов Ашшур,<f>[35]</f> та й збудував Ніневію, і Реховот-Ір, і Калах,
<p>12 і Ресен поміж Ніневією та поміж Калахом, — він оте місто велике.
<p>13 А Міцра́їм породив лудів, і анамів, і легавів, і нафтухів,
<p>14 і патрусів, і каслухів, що звідси пішли филистимляни, і кафторів.
<p>15 А Ханаан породив Сидона, свого перворідного, та Хета,
<p>16 і Евусеянина, і Амореянина, і Ґірґашеянина,
<p>17 і Хіввеянина, і Аркеянина, і Синеянина,
<p>18 і Арвадеянина, і Цемареянина, і Хаматеянина. А потім розпорошилися роди Ханаанеянина.
<p>19 І була границя Ханаанеянина від Сидону в напрямі аж до Ґерару, аж до Ґази, у напрямі аж до Содому, і до Гомори, і до Адми, і до Цевоїму, аж до Лашу.
<p>20 Оце сини Хамові, за їхніми родами, за мовами їхніми, у їхніх країнах, у їхніх наро́дах.
<p>21 А Симові — теж народились йому, <i>він</i> батько всіх синів Еверових, брат старший Яфетів.
<p>22 Сини Симові: Елам, і Ашшур, і Арпахшад, і Луд, і Арам.
<p>23 А Арамові сини: Уц, і Хул, і Ґетер, і Маш.
<p>24 А Арпахшад породив Шелаха, а Шелах породив Евера.
<p>25 А Еверові народилося двоє синів: ім'я першому Пелеґ,<f>[36]</f> бо за днів його поділилась земля, а ймення його брата — Йоктан.
<p>26 А Йоктан породив Алмодада, і Шелефа, і Хасар-Мавета, і Єраха,
<p>27 і Гадорама, і Узала, і Диклу,
<p>28 і Увала, і Авімаїла, і Шеву,
<p>29 і Офіра, і Хавілу, і Йовава. Усі вони — сини Йоктанові.
<p>30 А оселя їхня була від Меші в напрямі аж до Сефару, гори східньої.
<p>31 Оце сини Симові, за їхніми родами, за мовами їхніми, у їхніх країнах, у їхніх народах.
<p>32 Оце роди синів Ноєвих, за нащадками їхніми, у їхніх народах. І народи від них поділились на землі по пото́пі.

<h4>11</h4>
<p>1 І була́ вся земля — одна мова та слова́ одні.
<p>2 І сталось, як руша́ли зо Сходу вони, то в Шинеарському краї рівнину знайшли, і оселилися там.
<p>3 І сказали вони один о́дному: „Ану, наробімо цегли, і добре її випалімо!“ І сталася цегла для них замість каменя, а смола земляна́ була їм за вапно.
<p>4 І сказали вони: „Тож місто збудуймо собі, та башту, а вершина її аж до неба. І вчинімо для себе ймення, щоб ми не розпоро́шилися по поверхні всієї землі“.
<p>5 І зійшов Господь, щоб побачити місто та башту, що людські сини будували її.
<p>6 І промовив Господь: „Один це наро́д, і мова одна для всіх них, а це ось початок їх праці. Не буде тепер нічого для них неможливого, що вони замишляли чинити.
<p>7 Тож зійдімо, і змішаймо там їхні мови, щоб не розуміли вони мови один о́дного“.
<p>8 І розпоро́шив їх звідти Господь по поверхні всієї землі, — і вони перестали будувати те місто.
<p>9 І тому то на́звано ймення йому: Вавилон,<f>[37]</f> бо там помішав Господь мову всієї землі. І розпорошив їх звідти Господь по поверхні всієї землі.
<p>10 Оце нащадки Симові: Сим <i>був</i> віку ста літ, та й породив Арпахшада, два роки по потопі.
<p>11 І жив Сим по тому, як породив Арпахшада, п'ять сотень літ. І породив він синів і дочок.
<p>12 А Арпахшад жив тридцять і п'ять літ, та й породив він Шелаха.
<p>13 І жив Арпахшад по тому, як породив він Шелаха, чотири сотні літ та три роки. І породив він синів та дочок.
<p>14 Шелах же жив тридцять літ, та й породив він Евера.
<p>15 І жив Шелах по тому, як породив він Евера, чотири сотні літ і три роки. І породив він синів та дочок.
<p>16 Евер же жив тридцять літ і чотири, та й породив він Пелеґа.
<p>17 І жив Евер по тому, як породив він Пелеґа, чотири сотні літ і тридцять літ. І породив він синів та дочок.
<p>18 Пелеґ же жив тридцять літ, та й породив Реу.
<p>19 І жив Пелеґ по тому, як породив Реу, дві сотні літ і дев'ять літ. І породив він синів та дочок.
<p>20 А Реу жив тридцять і два роки, та й породив Серуґа.
<p>21 І жив Реу по тому, як породив Серуґа, дві сотні літ і сім літ. І породив він синів та дочок.
<p>22 А Серуґ жив тридцять літ, та й породив Нахора.
<p>23 І жив Серуґ по тому, як породив Нахора, дві сотні літ. І породив він синів та дочок.
<p>24 А Нахор жив двадцять літ і дев'ять, та й породив він Тераха.
<p>25 І жив Нахор по тому, як породив він Тераха, сотню літ і дев'ятнадцять літ. І породив він синів та дочок.
<p>26 Терах же жив сімдесят літ, та й породив Аврама, і Нахора, і Гарана.
<p>27 А оце нащадки Терахові: Терах породив Аврама, і Нахора, і Гарана. А Гаран породив Лота.
<p>28 Гаран же помер за життя свого батька, у краї свого народження, в Урі халдейському.
<p>29 І побрали Аврам та Нахор для себе жінок. Ім'я Аврамовій жінці Сара, а ймення Нахоровій жінці Мілка, дочка Гарана, Мілчиного батька і батька Їски.
<p>30 А Сара неплідна була, — не мала нащадка вона.
<p>31 І взяв Терах Аврама, сина свого, і Лота, сина Гаранового, сина свого сина, і Сару, невістку свою, жінку Аврама, свого сина, та й ви́йшов з ними з Уру халдейського, щоб піти до краю ханаанського. І прийшли вони аж до Харану, та й там оселилися.
<p>32 І було́ днів Терахових дві сотні літ та п'ять літ. І Терах помер у Харані.

<h4>12</h4>
<p>1 І промовив Господь до Аврама: „Вийди зо своєї землі, і від роди́ни своєї, і з дому батька свого до Краю,<f>[38]</f> який Я тобі покажу́.
<p>2 І наро́дом великим тебе Я вчиню, і поблагословлю Я тебе, і звеличу ймення твоє, — і будеш ти благослове́нням.
<p>3 І поблагословлю́, хто тебе благосло́вить, хто ж тебе проклинає, того прокляну. І благословляться в тобі всі племена землі!“
<p>4 І відправивсь Аврам, як сказав був до нього Господь, і з ним пішов Лот. Аврам же <i>мав</i> віку сімдесят літ і п'ять літ, як виходив з Харану.
<p>5 І Аврам узяв Сару, свою жінку, та Лота, сина брата свого, і ввесь маєток, який набули́, і людей, що їх набули у Харані, та й вийшли, щоб піти до Краю ханаанського. І до Краю ханаанського вони прибули.
<p>6 І пройшов Аврам по Краю<f>[39]</f> аж до місця Сихему, аж до дуба Мамре́. А ханаанеянин тоді <i>проживав</i> у цім Кра́ї.
<p>7 І Господь явився Авраму й сказав: „Я дам оцей Край потомству твоєму“. І він збудував там жертівника Господе́ві, що явився йому.
<p>8 А звідти він рушив на го́ру від сходу від Бет-Елу,<f>[40]</f> і намета свого розіп'яв, — Бет-Ел від заходу, а Гай від сходу. І він збудував там Господу жертівника, і прикли́кав Господнє Ймення.
<p>9 І подавався Аврам усе далі на південь.
<p>10 І стався був голод у Кра́ї. І зійшов Аврам до Єгипту,<f>[41]</f> щоб там перебути, бо голод у Краї тяжкий став.
<p>11 І сталося, як він близько прийшов до Єгипту, то сказав був до жінки своєї Сари: „Отож то я знаю, що ти жінка вродлива з обличчя.
<p>12 І станеться, як побачать тебе єги́птяни й скажуть: Це жінка його, — то вони мене вб'ють, а тебе позоставлять живою.
<p>13 Скажи ж, <i>що</i> сестра моя ти, — щоб добре було через тебе мені, і щоб я позостався живий через тебе.“
<p>14 І сталось, як прийшов був Аврам до Єгипту, то єги́птяни побачили жінку, що дуже вродлива вона.
<p>15 І побачили її вельможі фараонові, і хвалили її перед фараоном. І взята була та жінка до дому фараонового.
<p>16 І він для Аврама добро вчинив через неї. І одержав він дрібну та велику худобу, і осли, і раби, і невільниці, і ослиці, і верблюди.
<p>17 І вдарив Господь фараона та дім його великими пора́зами через Сару, Аврамову жінку.
<p>18 І прикликав фараон Аврама й сказав: „Що́ ж то мені ти вчинив? Чому не сказав мені, що вона — твоя жінка?
<p>19 Для чого сказав ти: Вона моя сестра? І я собі взяв був за жінку її. А тепер ось жінка твоя, — візьми та й іди!“
<p>20 І фараон наказав людям про нього. І вислали його, і жінку його, і все, що в нього <i>було</i>.

<h4>13</h4>
<p>1 І піднявся Аврам із Єгипту, — сам, і жінка його, і все, що в нього <i>було</i>, і Лот разом із ним, до Неґеву.<f>[42]</f>
<p>2 А Аврам <i>був</i> вельми багатий на худобу, на срібло й на золото.
<p>3 І пішов він в мандрівки свої від Неґеву аж до Бет-Елу, аж до місця, де напочатку намет його був поміж Бет-Елом і поміж Гаєм,
<p>4 до місця жертівника, що його́ він зробив там напочатку. І Аврам там прикли́кав Господнє Ймення.
<p>5 Так само й у Лота, що з Аврамом ходив, дрібна та велика худоба була та намети.
<p>6 І не вміщала їх та земля, щоб їм разом пробува́ти, бо великий був їхній маєток, і не могли вони разом пробува́ти.
<p>7 І сталася сварка поміж пастухами худоби Аврамової та поміж пастухами худоби Лотової. А ханаанеянин та періззеянин сиділи тоді в Краю́.
<p>8 І промовив до Лота Аврам: „Нехай сварки не буде між мною та між тобою, і поміж пастухами моїми та поміж пастухами твоїми, бо близька́ ми рідня.
<p>9 Хіба не ввесь Край перед обличчям твоїм? Відділися від мене! Коли пі́деш ліво́руч, — то я піду право́руч, а як ти праворуч, — то піду́ я ліворуч“.
<p>10 І звів Лот свої очі, і побачив усю околицю Йорданську, що наводнена вся вона аж до Цоару, — перед тим, як Содом та Гомору був знищив Господь, — як Господній садок, як єгипетський край!
<p>11 І Лот вибрав собі всю околицю йорданську. І Лот рушив на схід, і вони розлучилися один від о́дного.
<p>12 Аврам оселився в землі ханаанській, а Лот оселився в рівнинних містах околиці, і наметував аж до Содому.
<p>13 А люди содомські <i>були</i> дуже злі та грішні перед Господом.
<p>14 І промовив Господь до Аврама, коли Лот розлучився із ним: „Зведи очі свої, та поглянь із місця, де ти, на північ, і на південь, і на схід, і на захід,
<p>15 бо всю цю землю, яку бачиш, Я її дам навіки тобі та потомству твоєму.
<p>16 І вчиню Я потомство твоє, як той порох землі, так, що коли хто потрапить злічити порох зе́мний, то теж і потомство твоє перелічене буде.
<p>17 Устань,<f>[43]</f> пройдись по Кра́ю вздовж його та вши́ршки його, — бо тобі його дам!“
<p>18 І Аврам став наметувати, і прибув, і осів між дубами Мамре, що в Хевроні вони. І він збудував там жертівника Господе́ві.

<h4>14</h4>
<p>1 І сталось за днів Амрафела, царя Шинеару, Арйоха, царя Елласару, Кедор-Лаомера, царя Еламу, і Тидала, царя Ґоїму, —
<p>2 вони вчинили війну з Бераєм, царем Содому, і з Біршаєм, царем Гомори, з Шин'авом, царем Адми, і Шемевером, царем Цевоїму, і з царем Белаю, що Цоар <i>тепер</i>.
<p>3 Усі ці зібрались були до долини Сіддім, — вона <i>тепер</i> море Солоне.
<p>4 Дванадцять літ служили вони Кедор-Лаомерові, а року тринадцятого повстали.
<p>5 А року чотирнадцятого прибув Кедор-Лаомер та царі, що були з ним, і побили Рефаїв в Аштерот-Карнаїмі, і Зузів у Гамі, і Емів у Шаве-Кір'ятаїмі,
<p>6 і Хорянина в горах Сеїру<f>[44]</f> аж до Ел-Парану, що він при пустині.
<p>7 І вернулись вони, і прибули до Ен-Мішпату,<f>[45]</f> — воно <i>тепер</i> Кадеш, — і звоювали всю землю Амали́ка, а також Аморея, що сидів у Хаццон-Тамарі.<f>[46]</f>
<p>8 І вийшов цар Содому, і цар Гомори, і цар Адми, і цар Цевоїму, і цар Белаю, — <i>тепер</i> він Цоар, — і вишикувалися з ними на бій у долині Сіддім, —
<p>9 із Кедор-Лаомером, царем Еламу, і Тидалом, царем Ґоїму, і Амрафелом, царем Шинеару, і Арйохом, царем Елласару, — чотири царі проти п'ятьо́х.
<p>10 А долина Сіддім була повна смоляних ям; і втекли цар Содому й <i>цар</i> Гомори, та й попадали туди, а позосталі повтікали на го́ру.
<p>11 І взяли вони ввесь маєток Содому й Гомори, і всю їхню поживу, — і пішли.
<p>12 І взяли вони Лота, сина брата Аврамового, — бо пробува́в у Содомі, — і добро його та й пішли.
<p>13 І прийшов був недо́биток, та й розповів єврею Аврамові, — а він жив між дубами амореянина Мамре, брата Ешколового й брата Анерового, Аврамових спільників.
<p>14 І почув Аврам, що небіж<f>[47]</f> його взятий у неволю, та й узброїв своїх вправних слуг, що в домі його народились, три сотні й вісімнадцять, і погнався до Дану.
<p>15 І він поділився на <i>гурти́</i> вночі, він та раби його, і розбив їх, і гнався за ними аж до Хови, що ліворуч Дамаску.
<p>16 І вернув він усе добро, а також Лота, небожа<f>[47]</f> свого, і добро його повернув, а також жінок та людей.
<p>17 Тоді цар Содому вийшов назустріч йому, як він повертався, розбивши Кедор-Лаомера та царів, що були з ним, до долини Шаве, — вона <i>тепер</i> долина Царська.
<p>18 А Мелхиседек,<f>[48]</f> цар Салиму, виніс хліб та вино. А він був священик Бога Всевишнього.
<p>19 І поблагословив він його та й промовив: „Благословенний Аврам від Бога Всевишнього, що створив небо й землю.
<p>20 І благословенний Бог Всевишній, що видав у руки твої ворогів твоїх“. І <i>Аврам</i> дав йому десятину зо всього.
<p>21 І сказав цар содомський Аврамові: „Дай мені людей, а маєток візьми собі“.
<p>22 Аврам же сказав цареві содомському: „Я звів свою руку до Господа, Бога Всевишнього, Творця неба й землі, —
<p>23 що від нитки аж до ремінця сандалів я не візьму з того всього, що твоє, щоб ти не сказав: Збагатив я Аврама.
<p>24 Я не хо́чу нічо́го, — <i>даси</i> тільки те, що слуги поїли, та частину людям, що зо мною ходили: Анер, Ешкол і Мамре, — частину свою вони візьмуть“.

<h4>15</h4>
<p>1 По цих-о подіях було слово Господнє Аврамові в видінні таке: „Не бійся, Авраме, — Я тобі щит, нагорода твоя вельми велика“.
<p>2 А Аврам відізвався: „Господи, Господи, — що́ даси Ти мені, коли я бездітний ходжу́, а керівник мого господарства — він Елі-Езер<f>[49]</f> <i>із</i> Дамаску“.
<p>3 І сказав Аврам: „Отож, Ти не дав нащадка мені, і ото мій керівник — спадкоє́мець мені“.
<p>4 І ось слово Господнє до нього таке: „Він не бу́де спадкоє́мець тобі, але той, хто вийде з твойого нутра,— він буде спадкоє́мець тобі“.
<p>5 І <i>Господь</i> його вивів надвір та й сказав: „Подивися на небо, та зорі злічи, коли тільки потрапиш ти їх полічити“. І до нього прорік: „Таким буде потомство твоє!“
<p>6 І ввірував <i>Аврам</i> Господе́ві, а Він залічив йому те в праведність.
<p>7 І промовив до нього: „Я Господь, що вивів тебе з Уру халдейського, щоб дати тобі землю оцю, щоб став ти спадкоє́мець її“.
<p>8 І промовив <i>Аврам</i>: „Господи, Господи, — з чого я довідаюся, що буду спадкоє́мець її?“
<p>9 Він же промовив до нього: „Візьми трилітнє теля, і трилітню козу, і трилітнього барана, і горлицю, і пташеня голубине“.
<p>10 І взяв він для Нього все те, і розсік його пополовині, і дав кожну частину його відповідно до другої, але птаства не розсік.
<p>11 І зліталося хиже птаство на трупи, та Аврам відганяв його.
<p>12 Коли ж сонце схилялось на захід, то спав сон на Аврама. І ось спадає на нього жах темний, великий.
<p>13 І промовив <i>Господь</i> до Аврама: „Добре знай, що потомство твоє буде прихо́дьком в землі не своїй. І будуть служити вони, і будуть їх мучити чотири сотні літ.
<p>14 Але наро́д, якому служити вони будуть, Я засуджу́; та вони потім вийдуть з великим маєтком.
<p>15 А ти до своєї рідні при́йдеш у мирі, у старості добрій похований будеш.
<p>16 А покоління четверте повернеться сюди, бо досі не повний ще гріх амореянина“.
<p>17 І сталось, коли зайшло сонце й була те́мрява, то ось <i>появилась мов</i> димуюча піч, та смолоскип огняни́й перейшов поміж тими кусками <i>жертви</i>.
<p>18 І того дня склав Господь заповіта з Аврамом, говорячи: „Насінню твоєму Я дав оцю землю від річки Єгипту аж до річки великої, до річки Ефрата:
<p>19 хенеянина, і кенізеянина, і кадмонеянина,
<p>20 і хіттеянина, і періззеянина, і рефаеянина,
<p>21 і амореянина, і ханаанеянина, і ґірґашеянина, і евусеянина“.

<h4>16</h4>
<p>1 А Сара, Аврамова жінка, не родила йому. І в неї була́ єги́птянка невільниця, а ймення їй Аґар.
<p>2 І сказала Сара Аврамові: „Ось Господь затримав мене від породу. Прийди ж до моєї невільниці, — може від неї одержу я сина“. І послухався Аврам голосу Сари.
<p>3 І взяла Сара, Аврамова жінка, єгиптянку Аґар, свою невільницю, по десяти літах перебува́ння Аврамового в землі ханаанській, і дала її Аврамові, чоловікові своєму, за жінку.
<p>4 І він увійшов до Аґари, — і вона зачала́. Як вона ж побачила, що зачала, то стала легковажити господиню свою.
<p>5 І сказала Сара Аврамові: „Моя кривда на тобі! Я дала була свою невільницю до лоня твого, а як вона побачила, що зачала, то стала легковажити мене. Нехай розсудить Господь поміж мною та поміж тобою!“
<p>6 І промовив Аврам до Сари: „Таж невільниця твоя в руці твоїй! Зроби їй те, що вгодне в очах твоїх“. І Сара гноби́ла її. І втекла Аґар від обличчя її.
<p>7 І знайшов її Ангол Господній біля джерела води на пустині, біля джерела на дорозі до Шур,
<p>8 і сказав: „Аґаро, Сарина невільнице, звідки ж то прийшла ти, і куди ти йдеш?“ Та відказала: „Я втікаю від обличчя Сари, пані моєї“.
<p>9 А Ангол Господній промовив до неї: „Вернися до пані своєї, — і терпи під руками її!“
<p>10 І Ангол Господній промовив до неї: „Сильно розмножу потомство твоє, і через бе́зліч буде воно незліче́нне“.
<p>11 І Ангол Господній до неї сказав: „Ось ти зачала, і сина породиш, і назвеш ім'я́ йому Ізмаї́л,<f>[50]</f> бо прислу́хавсь Господь до твоєї недолі.
<p>12 А він буде <i>як</i> дикий осел <i>між</i> людьми, — рука його на всіх, а рука всіх — на нього. І буде він жити при всіх своїх браттях“.
<p>13 І назвала вона Ймення Господа, що мовив до неї: „Ти Бог видіння!“ Бо сказала вона: „Чи й тут я дивилась на Того, Хто бачить мене?“
<p>14 Тому джерело́ було назване „Джерело Живого, Хто бачить мене“, — воно поміж Кадешем та поміж Баредом.
<p>15 І вродила Аґар Аврамові сина, а Аврам назвав ім'я свого сина, що вродила Аґар: Ізмаїл.
<p>16 А Аврам був віку восьмидесяти літ і шести літ, коли Аґар вродила була Аврамові Ізмаїла.

<h4>17</h4>
<p>1 І був Аврам віку дев'ятидесяти літ і дев'яти літ, коли явився Господь Аврамові та й промовив до нього: „Я Бог Всемогутній! Ходи перед лицем Моїм, і будь непорочний!
<p>2 І дам Я Свого заповіта поміж Мною та поміж тобою, і дуже-дуже розмножу тебе“.
<p>3 І впав Аврам на обличчя своє, а Бог до нього промовляв, говорячи:
<p>4 „Я, — ось Мій заповіт із тобою, і станеш ти батьком багатьох наро́дів.
<p>5 І не буде вже кли́катись ім'я твоє: Аврам, але буде ім'я твоє: Авраа́м,<f>[51]</f> бо вчинив Я тебе батьком багатьох народів.
<p>6 І вчиню Я тебе дуже-дуже плідним, і вчиню, щоб вийшли з тебе народи, і царі з тебе вийдуть.
<p>7 І Я складу заповіта Свого поміж Мною та поміж тобою, і поміж твоїм потомством по тобі на їхні покоління на вічний заповіт, що буду Я Богом для тебе й для наща́дків твої́х по тобі.
<p>8 І дам Я тобі та потомству твоєму по тобі землю скитання твого, увесь Край ханаанський, на вічне володіння, — і Я буду їм Богом“.
<p>9 І сказав Авраамові Бог: „А ти заповіта Мого стерегтимеш, ти й потомство твоє́ по тобі в їхніх поколіннях.
<p>10 То Мій заповіт, що його ви виконувать будете, поміж Мною й поміж вами, і поміж потомством твоїм по тобі: нехай кожен чоловічої статі бу́де обрізаний у вас.
<p>11 І бу́дете ви обрізані на тілі крайньої плоті вашої, і стане <i>це</i> знаком заповіту поміж Мною й поміж вами.
<p>12 А кожен чоловічої ста́ті восьмиденний у вас буде обрізаний у всіх ваших поколіннях, <i>як</i> народжений дому, так і куплений за срібло з-поміж чужоплемінних, що він не з пото́мства твого.
<p>13 Щодо обрі́зання, — нехай буде обрізаний уроджений дому твого й куплений за срібло твоє, — і буде Мій заповіт на вашім тілі заповітом вічним.
<p>14 А необрізаний чоловічої статі, що не буде обрізаний на тілі своєі крайньої плоті, то стята буде душа та з наро́ду свого, — він зірвав заповіта Мого!“
<p>15 І сказав Авраамові Бог: „Сара, жінка твоя, нехай свого ймення не кличе <i>вже</i>: Сара, бо ім'я́ їй: Сарра.<f>[52]</f>
<p>16 І поблагословлю́ Я її, і теж з неї дам сина тобі. І поблагословлю Я її, і стануться з неї наро́ди, і царі народів бу́дуть із неї“.
<p>17 І впав Авраам на обличчя своє, і засміявся. І подумав він у серці своїм: „Чи в столітнього буде народжений, і чи Сарра в віці дев'ятидесяти літ уродить?“
<p>18 А до Бога сказав Авраам: „Хоча б Ізмаїл жив перед лицем Твоїм!“
<p>19 Бог же сказав: „Але Сарра, твоя жінка, сина породить тобі, а ти назвеш ім'я́ йому Ісак.<f>[53]</f> І Свого заповіта з ним Я складу, щоб був вічний заповіт для наща́дків його по нім.
<p>20 А щодо Ізмаїла, Я послухав тебе: Ось Я поблагословлю його, і вчиню його плідним, і дуже-дуже розмножу його. Він породить дванадцять князів, і великим наро́дом учиню Я його.
<p>21 А Свого заповіта Я складу з Ісаком, що його Сарра вродить тобі на цей час другого року“.
<p>22 І Він перестав говорити з ним. І Бог вознісся від Авраама.
<p>23 І взяв Авраам Ізмаїла, сина свого, і всіх уроджених у домі його, і всіх, хто куплений за срібло його, кожного чоловічої ста́ті з-поміж людей Авраамового дому, і обрізав тіло крайньої плоті їх того самого дня, як Бог говорив з ним.
<p>24 А Авраам був віку дев'ятидесяти й дев'яти літ, як обрізано було тіло крайньої плоті його.
<p>25 А Ізмаї́л був віку тринадцяти літ, як обрізано було ті́ло крайньої плоті його.
<p>26 Того самого дня був обрізаний Авраам та Ізмаїл, син його.
<p>27 І всі мужі дому його, — наро́джені дому й куплені за срібло з-поміж чужоплемінних, — були́ обрізані з ним.

<h4>18</h4>
<p>1 І явився до нього Господь між дубами Мамре́, а він сидів при вході в намет під час денної спеки.
<p>2 І він ізвів очі свої та й побачив: ось три Мужі стоять біля нього. І побачив, і вибіг із входу намету назустріч Їм, і вклонився до землі,
<p>3 та й промовив: „Господи, коли тільки знайшов я милість в очах Твоїх, — не проходь повз Свойо́го раба!
<p>4 Принесуть трохи води, — і ноги Свої помийте, і спочиньте<f>[54]</f> під деревом.
<p>5 І хай хліба шматок принесу я, а Ви підкріпіть серце Ваше. Потому пі́дете, бо на те Ви йдете повз свойо́го раба“. І сказали вони: “Зроби так, як сказав“.
<p>6 І Авраам поспішив до намету до Сарри й сказав: „Візьми швидко три міри пшеничної муки, заміси́, і зроби коржі“.
<p>7 І побіг Авраам до товару, і взяв молоде та добре теля, і дав слузі, а той швидко його пригото́вив.
<p>8 І взяв масла й молока, та теля приготовлене, та й поклав перед Ними, а сам став біля Них під деревом. І їли Вони.
<p>9 І сказали до нього: „Де Сарра, жінка твоя?“ А він відказав: „Ось у наметі“.
<p>10 І сказав <i>один з Них</i>: „Я напевно вернуся до тебе за рік цього самого ча́су. І ось буде син у Сарри, жінки твоєї...“ А Сарра <i>це</i> чула при вході намету, що був за Ним.
<p>11 Авраам же та Сарра старі були, віку похилого. У Сарри перестало бувати звичайне жіноче.
<p>12 І засміялася Сарра в нутрі своїм, говорячи: „Коли я зів'яла, то <i>як</i> станеться розкіш мені? Таж пан мій старий!“
<p>13 І сказав Господь до Авраама: „Чого то сміялася Сарра отак: Чи ж справді вроджу, коли я зоста́рілась?
<p>14 Чи для Господа є річ занадто трудна? На означений час Я вернуся до тебе за рік цього самого часу, — Сарра ж <i>тоді</i> матиме сина“.
<p>15 А Сарра відріклася, говорячи: „Не сміялася я“, бо боялась. Але Він відказав: „Ні, — таки сміялася ти!“
<p>16 І повставали звідти ті Мужі, і поглянули на Содом, а Авраам пішов з Ними, щоб Їх відпровадити.
<p>17 А Господь сказав: „Чи Я від Авраама втаю, що Я маю зробити?
<p>18 Бож Авраам справді стане народом великим та дужим, і в ньому поблагословляться всі народи землі!
<p>19 Бо ви́брав Я його, щоб він наказав синам своїм і домові своєму по собі. І будуть вони дотримуватися дороги Господньої, щоб чинити справедливість та право, а то для того, щоб Господь здійснив на Авраамові, що сказав був про нього“.
<p>20 І промовив Господь: „Через те, що крик Содому й Гомори великий, і що гріх їхній став дуже тяжкий,
<p>21 зійду́ ж Я та й побачу, чи не вчинили вони <i>так</i>, як крик про них, що доходить до Мене, — <i>тоді їм</i> загибіль, а як ні — то побачу“.
<p>22 І повернулися звідти ті Мужі, і пішли до Содому, а Авраам — усе ще стоя́в перед Господнім лицем.
<p>23 І Авраам підійшов та й промовив: „Чи погубиш також праведного з нечестивим?
<p>24 Може є п'ятдесят праведних у цьому місті, — чи також вигубиш і не пробачиш <i>цій</i> місцевості ради п'ятидесяти тих праведних, що в ньому є?
<p>25 Не можна Тобі чинити так, щоб убити праведного з нечестивим, бо стане праведний як нечестивий, — <i>цього ж</i> не можна Тобі! Чи ж Той, Хто всю землю судить, не вчинить правди?“
<p>26 І промовив Господь: „Коли Я в Содомі, у цьому місті, знайду́ п'ятдесят праведних, то вибачу цілій місцевості ради них“.
<p>27 І відповів Авраам та й промовив: „Оце я осмілився був говорити до Господа свого, а я порох та попіл.
<p>28 Може п'ятдесят тих праведних не матиме п'яти, чи Ти знищиш ціле місто через п'ятьох?“ І промовив Господь: „Не знищу, коли там знайду сорок і п'ять!“
<p>29 І промовив до Нього він ще, та й сказав: „Може сорок там зна́йдеться?“ А <i>Господь</i> відказав: „Не зроблю́ <i>й</i> ради сорока́!“
<p>30 І сказав <i>Авраам</i>: „Хай не гніває <i>це</i> мого Го́спода, і нехай я скажу́: „Може тридцять там зна́йдеться?“ А <i>Господь</i> відказав: „Не зроблю́, коли <i>й</i> тридцять знайду́ там!“
<p>31 І сказав <i>Авраам</i>: „Оце я осмі́лився був говорити до Господа мого: Може двадцять там знайдеться?“ А <i>Господь</i> відказав: „Не зроблю й ради двадцяти!“
<p>32 І сказав <i>Авраам</i>: „Хай не гніває це мого Го́спода, і нехай я скажу́ тільки ра́зу цього: Може <i>хоч</i> десять там зна́йдеться?“ А <i>Господь</i> відказав: „Не знищу <i>й</i> ради десятьох!“
<p>33 І пішов Господь, як скінчив говорити до Авраама. А Авраам вернувся до свого місця.

<h4>19</h4>
<p>1 І прибули́ оби́два Анголи́ до Содому надвечір, а Лот сидів у брамі содомській. І побачив Лот, і встав їм назустріч, і вклонився обличчям до землі,
<p>2 та й промовив: „Ось, панове мої, зайдіть до дому вашого раба, і переночуйте, і помийте ноги свої, а рано встанете й пі́дете на дорогу свою“. А вони відказали: „Ні, бо будемо ми ночувати на вулиці“.
<p>3 А він сильно на них налягав, і вони до нього з дороги зійшли, і ввійшли до дому його. І вчинив він для них прийняття, і напік прісного — і їли вони.
<p>4 Ще вони не полягали, а люди того міста, люди Содому — від малого аж до старого, увесь наро́д звідусюди оточили той дім.
<p>5 І вони закричали до Лота, і сказали йому: „Де ті мужі, що ночі цієї до тебе прийшли? Виведи їх до нас, — щоб нам їх пізнати!“
<p>6 І Лот вийшов до входу до них, а двері замкнув за собою,
<p>7 і сказав: „Браття мої, — не чиніть лихого!
<p>8 Ось у мене дві доньки, що мужа не пізнали. Нехай я їх до вас виведу, а ви їм робіть, що вам до вподоби. Тільки мужам оцім не робіть нічого, бо на те вони прийшли під тінь даху мого“.
<p>9 А вони закричали: „Іди <i>собі</i> геть!“ І сказали: „Цей один був прийшов, щоб пожити чужинцем, а він став <i>тут</i> суддею! Тепер ми зло гірше тобі заподієм, ніж їм!“ І сильно вони налягали на мужа, на Лота, і підійшли, щоб висадити двері.
<p>10 Тоді вистромили свою руку ті мужі, і впровадили Лота до себе до дому, а двері замкнули.
<p>11 А людей, що при вході до дому <i>зібрались</i>, вони вдарили сліпотою, — від малого аж до великого. І ті попомучилися, шукаючи входу.
<p>12 І сказали ті мужі до Лота: „Ще хто в тебе тут? Зятів і синів своїх, і дочок своїх, і все, що в місті твоє, — виведи з цього місця,
<p>13 бо ми знищимо це місце, бо збільшився їхній крик перед Господом, і Господь послав нас, щоб знищити його“.
<p>14 І вийшов Лот, і промовив до зятів своїх, що мали взяти дочок його, і сказав: „Уставайте, вийдіть із цього місця, бо Господь знищить місто“. Але в очах зятів він здавався як жартун.
<p>15 А коли зійшла світова зірниця, то Анголи принагля́ли Лота, говорячи: „Уставай, візьми жінку свою та обох дочок своїх, що знаходяться <i>тут</i>, щоб тобі не загинути через гріх цього міста“.
<p>16 А що він вагався, то ті мужі — через Господню до нього любов — схопили за руку його, і за руку жінки його, і за руку обох дочок його, і вивели його, і поставили поза містом.
<p>17 І сталося, коли <i>один з них</i> виводив їх поза <i>місто</i>, то промовив: „Рятуй свою душу, — не оглядайся позад себе, і не затримуйся ніде в околиці. Ховайся на го́ру, щоб тобі не загинути“.
<p>18 А Лот їм відказав: „Ні ж бо, Господи!
<p>19 Ось Твій раб знайшов милість в очах Твоїх, і Ти побільшив Свою милість, що зробив її зо мною, щоб зберегти при житті мою душу; але я не встигну сховатись на го́ру, щоб бува не спіткало мене зло, і я помру.
<p>20 Ось місто це близьке, щоб утекти туди, а воно — маленьке. Нехай сховаюсь я туди, — чи ж воно не маленьке? — і буде жити душа моя“.
<p>21 І відказав Він до нього: „Ось Я прихиливсь до твого проха́ння,<f>[55]</f> щоб не зруйнувати мі́ста, про яке ти казав.
<p>22 Швидко сховайся туди, бо Я не зможу нічого зробити, аж поки не при́йдеш туди“. Тому й назвав ім'я́ тому місту: Цоар.<f>[56]</f>
<p>23 Сонце зійшло над землею, а Лот прибув до Цоару.
<p>24 І Господь послав на Содом та Гомору дощ із сірки й огню́, від Господа з неба.
<p>25 І поруйнував ті міста, і всю околицю, і всіх мешканців міст, і рослинність землі.
<p>26 А жінка його, <i>Ло́това</i>, озирнулася позад нього, — і стала стовпом соляним!
<p>27 І встав Авраам рано вранці, і <i>подався</i> до місця, де стояв був він перед лицем Господнім.
<p>28 І він подивився на Содом та Гомору, і на всю поверхню землі тієї околиці. І побачив: ось здіймається дим від землі, немов дим із вапнярки...
<p>29 І сталося, як нищив Бог міста тієї околиці, то згадав Бог Авраама, і вислав Лота з сере́дини руїни, коли руйнував ті міста, що сидів у них Лот.
<p>30 І піднявся Лот із Цоару, і осів на горі, й обидві дочки́ його з ним, бо боявся пробува́ти в Цоарі. І осів у печері, він та обидві дочки його.
<p>31 І промовила старша молодшій: „Наш ба́тько старий, а чоловіка немає в цім краї, щоб прийшов до нас, як звичайно на цілій землі.
<p>32 Ходи, — напіймо свого ба́тька вином, і покладімося з ним. І оживимо наща́дків від нашого батька“.
<p>33 І ночі тієї вони напоїли вином свого батька. І прийшла старша та й поклалася з батьком своїм. А він не знав, коли вона лягла й коли встала...
<p>34 І сталося другого дня, і старша сказала молодшій: „Ось я минулої ночі поклалась була з своїм батьком. Напіймо його вином також ночі цієї, і прийди ти, покладися з ним, — і оживимо наща́дків від нашого батька“.
<p>35 І також ночі тієї вони напоїли вином свого батька. І встала молодша та й поклалася з ним. А він не знав, коли вона лягла й коли встала...
<p>36 І завагітніли обидві Лотові дочки від батька свого.
<p>37 І вродила старша сина, і назвала ім'я́ йому: Моав.<f>[57]</f> Він батько моавів аж до цього дня.
<p>38 А молодша — вона вродила також, і назвала ймення йому: Бен-Аммі.<f>[58]</f> Він батько сині́в Аммону аж до цього дня.

<h4>20</h4>
<p>1 І вирушив звідти Авраам до краю Неґев<f>[59]</f> поміж Кадешем<f>[60]</f> і поміж Шуром, і оселився часово в Ґерарі.
<p>2 І сказав Авраам на Сарру, жінку свою: „Вона сестра моя“. І послав Авімеле́х,<f>[61]</f> цар Ґерару, і взяв Сарру.
<p>3 І прийшов Бог до Авімелеха у сні нічнім, і сказав до нього: „Ось ти вмираєш через жінку, яку взяв, бо вона має чоловіка“.
<p>4 А Авімелех не зближався до неї, і сказав: „Господи, чи Ти вб'єш також люд праведний?
<p>5 Чи ж не він був сказав мені: Вона моя сестра, а вона — також вона сказала: Він мій брат. Я те зробив у невинності серця свого й у чистоті рук<f>[62]</f> своїх“.
<p>6 І промовив до нього Бог у сні: „І Я знаю, що в чистоті свого серця вчинив ти оце, і Я теж удержав тебе, щоб не згрішив проти Мене. Тому то не дав Я тобі доторкнутись до неї.
<p>7 А тепер верни жінку цього мужа, бо він пророк, і буде молитися за тебе, і живи. А коли ти не вернеш, то знай, що справді помреш ти й усе, що твоє“.
<p>8 І встав Авімелех рано вранці, і покликав усіх рабів своїх, та й сказав усі ці слова до їхніх ушей. А люди ті сильно злякалися.
<p>9 І закликав Авімелех Авраама, і промовив до нього: „Що́ ти нам учинив? І чим згрішив я проти тебе, що ти приніс на мене й на царство моє великий гріх? Учинки, яких не роблять, ти зо мною вчинив!“
<p>10 І сказав Авімелех Авраамові: „Що́ ти мав на увазі, що вчинив таку річ?“
<p>11 І сказав Авраам: „Бо подумав я: Нема ж стра́ху Божого в місцевості цій, тому вб'ють мене за жінку мою.
<p>12 І притім вона справді сестра моя, — вона дочка батька мого, тільки не дочка матері моєї, — і стала за жінку мені.
<p>13 І сталося, коли Бог учинив мене мандрівником з дому батька мого, то сказав я до неї: То буде твоя ласка, яку вчиниш зо мною: у кожній місцевості, куди прийдем, — говори ти на мене: він мій брат“.
<p>14 І взяв Авімелех дрібну та велику худобу, і рабів та невільниць, та й дав Авраамові. І вернув йому Сарру, жінку його.
<p>15 І сказав Авімелех: „Ось край мій перед обличчям твоїм, — осядь там, де тобі до вподоби“.
<p>16 А Саррі сказав: „Ось тисячу <i>се́клів</i> срібла я дав братові твоєму. Оце тобі накриття на очі перед усіма, хто з тобою. І перед усіма ти оправдана“.
<p>17 І помолився Авраам Богові, — і вздоро́вив Бог Авімелеха, і жінку його, і невільниць його, — і почали вони знову роджати.
<p>18 Бо справді стримав був Господь кожну утро́бу Авімелехового дому через Сарру, Авраамову жінку.

<h4>21</h4>
<p>1 А Господь згадав Сарру, як сказав був, і вчинив Господь Саррі, як Він говорив.
<p>2 І Сарра зачала́, і породила сина Авраамові в старості його на означений час, що про нього сказав <i>йому</i> Бог.
<p>3 І назвав Авраам ім'я́ синові своєму, що вродився йому, що Сарра йому породила: Ісак.
<p>4 І обрізав Авраам Ісака, сина свого, коли мав він вісім день, як Бог наказав був йому.
<p>5 А Авраам був віку ста літ, як уродився йому Ісак, син його.
<p>6 І промовила Сарра: „Сміх учинив мені Бог, — кожен, хто почує, буде сміятися з мене“.
<p>7 І промовила: „Хто б сказав Авраамові: Сарра годує синів? Бо вродила я сина в старості його“.
<p>8 І дитина росла, і була відлучена. І справив Авраам велику гостину в день відлучення Ісака.
<p>9 І побачила Сарра сина Аґари єги́птянки, що вродила була Авраамові, що він насміхається.
<p>10 І сказала вона Авраамові: „Прожени ту невільницю та сина її, бо не буде наслідувати син тієї невільниці разом із сином моїм, із Ісаком“.
<p>11 Але ця справа була дуже не до вподоби Авраамові через сина його.
<p>12 І промовив Господь Авраамові: „Нехай не буде не до вподоби тобі <i>це</i> через хлопця та через невільницю твою. Усе, що скаже тобі Сарра, послухай голосу її, бо Ісаком буде покликане тобі потомство.
<p>13 І також сина невільниці тієї — учиню його наро́дом, бо він — твоє насіння“.
<p>14 І встав рано Авраам, і взяв хліба й бурдюка́ води, і дав до Аґари на плече її, також дитину, та й послав її. І пішла вона, та й заблудила в пустині Беер-Шева.<f>[63]</f>
<p>15 І скінчилась вода в бурдюці, і покинула вона дитину під одним із кущів.
<p>16 І пішла вона, і сіла собі навпроти, на віддалі — як стрілити луком, бо сказала: „Нехай я не бачу смерти цієї дитини!“ І сіла навпроти, і піднесла свій голос та й заплакала.
<p>17 І почув Бог голос того хлопця. І кликнув до Аґари Божий Ангол із неба, і сказав їй: „Що тобі, Аґаро? Не бійся, бо почув Бог голос хлопця, де він там.
<p>18 Устань, підійми хлопця, і рукою своєю держи його, бо великим наро́дом зроблю Я його“.
<p>19 І відкрив Бог очі її, і вона побачила криницю води. І пішла вона, і наповнила бурдюка водою, та й напоїла хлопця.
<p>20 І з хлопцем був Бог, — і він виріс. І осів у пустині, і став він стрілець-лучник.
<p>21 І осів він у пустині Паран, а мати його взяла йому жінку з єгипетського кра́ю.
<p>22 І сталося ча́су того, і сказав Авімеле́х і Піхол, головний провідник його війська, до Авраама, говорячи: „Бог із тобою в усьому, що́ ти робиш!
<p>23 А тепер присягни ж мені Богом отут, що ти не обманиш мене, і нащадка мого, і онука мого. І яка була ласка, яку я до тебе чинив, ти вчиниш зо мною та з краєм, що ти в нім чужинцем пробува́єш“.
<p>24 І сказав Авраам: „Я присягаю!“
<p>25 І Авраам дорікав Авімелехові за криницю води, що її відняли були Авімелехові раби.
<p>26 І сказав Авімелех: „Я не знаю, хто вчинив оту річ, — ані ти не розповів мені, й ані я не чув, хібащо сьогодні“.
<p>27 І взяв Авраам дрібну та велику худобу, та й дав Авімелехові, і оби́два вони склали умову.
<p>28 І поставив Авраам сім овечок з дрібного товару осібно.
<p>29 І сказав Авімелех до Авраама: „Що́ вони, сім овечок отих, що ти їх поставив осібно?“
<p>30 А <i>той</i> відказав: „Бо з моєї руки сім овечок ти візьмеш, щоб для мене були на свідоцтво, що я́ викопав цю криницю“.
<p>31 Тому то назвав він це місце Беер-Шева, бо там поклялися вони.
<p>32 І склали умову вони в Беер-Шеві. І встав Авімелех та Піхол, головний провідник його війська, і вернулись вони до краю филистимського.
<p>33 А <i>Авраам</i> посадив тамариска в Беер-Шеві, і кликав там Ім'я́ Господа, Бога Вічного.
<p>34 І Авраам пробув́ав у филистимській землі багато днів.

<h4>22</h4>
<p>1 І сталось після цих випадків, що Бог випробо́вував<f>[64]</f> Авраама. І сказав Він до нього: „Аврааме!“ А <i>той</i> відказав: „Ось я!“
<p>2 І промовив Господь: „Візьми свого сина, свого одинака́, що його полюбив ти, Ісака, та й піди собі до краю Морія, і принеси там його в цілопа́лення на одній із тих гір, що про неї скажу́ тобі“.
<p>3 І встав Авраам рано вранці, і свого осла осідлав; і взяв із собою двох слуг та Ісака, сина свого, і для цілопалення дров нарубав. І встав, і пішов він до місця, що про нього сказав йому Бог.
<p>4 А третього дня Авраам звів очі свої, та й побачив те місце здалека.
<p>5 І сказав Авраам своїм слугам: „Сідайте собі тут з ослом, а я й хлопець пі́дем аж туди, і покло́нимося, і повернемося до вас“.
<p>6 І взяв Авраам дро́ва для цілопа́лення, і поклав на Ісака, сина свого, і взяв в свою руку огонь та ножа, і пішли вони ра́зом обоє.
<p>7 І сказав Ісак до Авраама, свого батька, говорячи: „Батьку мій!“ А <i>той</i> відказав: „Ось я, сину мій!“ І промовив <i>Ісак</i>: „Ось огонь та дро́ва, а де ж ягня на цілопа́лення?“
<p>8 І відказав Авраам: „Бог нагледить ягня Собі на цілопалення, сину мій!“ І пішли вони ра́зом обоє.
<p>9 І вони прийшли до місця, що про нього сказав йому Бог. І збудував там Авраам жертівника, і дрова розклав, і зв'язав Ісака, сина свого, і поклав його на жертівника над дровами.
<p>10 І простяг Авраам свою руку, і взяв ножа, щоб зарізати сина свого...
<p>11 Та озвався до нього Ангол Господній із неба й сказав: „Аврааме, Аврааме!“ А той відізвався: „Ось я!“
<p>12 І <i>Ангол</i> промовив: „Не витягай своєї руки до хлопця, і нічого йому не чини, бо тепер Я довідався, що ти богобійний, і не пожалів для Мене сина свого, одинака́ свого“.
<p>13 А Авраам звів очі свої та й побачив, — аж ось один баран зав'яз у гуща́вині своїми рогами. І пішов Авраам, і взяв барана́, і приніс його на цілопа́лення замість сина свого.
<p>14 І назвав Авраам ім'я́ місця того: „Господь нагледить“, що <i>й</i> сьогодні говориться: „На горі Господь з'я́виться“.
<p>15 А Ангол Господній із неба озвався до Авраама подруге,
<p>16 і сказав: „Клянуся Собою, — <i>це</i> слово Господнє, — тому, що вчинив ти цю річ, і не пожалів був сина свого, одинака свого,
<p>17 то благословляючи, Я поблагословлю тебе, і розмножуючи, розмножу потомство твоє, немов зорі на небі, і немов той пісок, що на березі моря. І потомство твоє внаслідує брами<f>[65]</f> твоїх ворогів.
<p>18 І всі народи землі будуть Насінням твоїм благословляти себе через те, що послухався ти Мого голосу“.
<p>19 І вернувсь Авраам до слуг своїх. І встали вони, та й пішли разом до Беер-Шеви. І осів Авраам у Беер-Шеві.
<p>20 І сталося по тих випадках, і сказано Авраамові так: „Ось також Мілка вродила синів Нахорові, братові твоєму:
<p>21 Уца, перворідного його, і Буза, брата його, і Кемуїла, батька Арамового,
<p>22 І Кеседа, і Хазо, і Пілдаша, і Їдлафа, і Бетуїла.
<p>23 А Бетуїл породив Ревеку. Цих восьмеро́х породила Мілка Нахорові, братові Авраамовому.
<p>24 А наложниця його — а їй на ймення Реума — вродила й вона Теваха й Ґахама, і Тахаша й Мааху.

<h4>23</h4>
<p>1 І було життя Сарриного сто літ і двадцять літ і сім літ, — літа життя Сарриного.
<p>2 І вмерла Сарра в Кіріят-Арбі, — це Хеврон у кра́ї ханаанському. І прибув Авраам голосити над Саррою та плакати за нею.
<p>3 І встав Авраам від обличчя небіжки своєї, та й сказав синам Хетовим, говорячи:
<p>4 „Я прихо́дько й захо́жий між вами. Дайте в себе мені власність <i>для</i> гробу, і нехай я поховаю свою небіжку з-перед обличчя свого“.
<p>5 І відповіли́ сини Хетові Авраамові, та й сказали йому:
<p>6 Послухай нас, пане мій, — ти Божий князь серед нас! У добірнім із наших гробів поховай небіжку свою. Ніхто з нас не затримає гробу свого від тебе, щоб поховати небіжку твою“.
<p>7 І встав Авраам, і вклонився наро́ду тієї землі, синам Хетовим,
<p>8 та й промовив до них і сказав: „Коли ви згідні поховати небіжку мою з-перед обличчя мого, то послухайте мене, і настирливо просіть для мене Ефрона, сина Цохарового,
<p>9 і нехай мені дасть він печеру Махпелу, що його, що в кінці його поля, за гроші повної ваги, — хай мені її дасть поміж вами на власність <i>для</i> гробу“.
<p>10 А Ефрон пробува́в серед Хетових синів. І відповів хіттеянин Ефрон Авраамові, так що чули сини Хетові й усі, хто входив у браму його міста, говорячи:
<p>11 „Ні, пане мій, послухай мене! Поле віддав я тобі, і печеру, що на нім, віддав я тобі, — на очах синів народу мого я віддав її тобі. Поховай небіжку свою“.
<p>12 І вклонивсь Авраам перед народом тієї землі,
<p>13 та й сказав до Ефрона, так що чув був наро́д тієї землі, говорячи: „Коли б тільки мене ти послухав! Я дам срібло за поле, — візьми ти від мене, і хай поховаю небіжку свою“.
<p>14 А Ефрон відповів Авраамові, говорячи йому:
<p>15 „Пане мій, послухай мене! Земля чотирьох сотень шеклів срібла, — що вона поміж мною та поміж тобою? А небіжку свою поховай!“
<p>16 І послухав Авраам Ефрона. І відважив Авраам Ефронові срібло, про яке той був сказав, так що чули сини Хетові, — чотири сотні шеклів срібла купецької ваги.
<p>17 І стало поле Ефронове, що в Махпелі воно, що перед Мамре, поле й печера, що на ньому, і кожне дерево, що в полі, що в усій границі його навколо,
<p>18 купном Авраамові в присутності синів Хетових, усіх, хто входив до брами міста його.
<p>19 І по цьому Авраам поховав Сарру, жінку свою, в печері поля Махпели, перед Мамре, — це Хеврон у землі ханаанській.
<p>20 І стало поле й печера, що на нім, Авраамові на власність <i>для</i> гробу від синів Хетових.

<h4>24</h4>
<p>1 А Авраам був старий, у літа ввійшов. І Господь Авраама поблагословив був усім.
<p>2 І сказав Авраам до свого раба, найстаршого дому свого, що рядив над усім, що він мав: „Поклади свою руку під стегно́ моє,
<p>3 і я заприсягну тебе Господом, Богом неба й Богом землі, що ти не ві́зьмеш жінки для сина мого з-посеред дочок ханаанеянина, серед якого я пробуваю.
<p>4 Бо ти пі́деш до краю мого, і до місця мого наро́дження, і ві́зьмеш жінку для сина мого, для Ісака“.
<p>5 І сказав раб до нього: „Може та жінка не схоче за мною піти до цієї землі, то чи справді поверну я твого сина до краю, звідки ти вийшов?“
<p>6 І промовив до нього Авраам: „Стережися, — щоб ти не вернув мого сина туди!
<p>7 Господь, що взяв мене з дому батька мого й з краю мого народження, і що промовляв був до мене, і що присягнув мені, кажучи: „Твої́м наща́дкам Я дам оцю землю“, Він пошле Свого Ангола перед обличчям твоїм, і ти візьмеш звідти жінку для сина мого!
<p>8 А коли ота жінка не схоче піти за тобою, то ти бу́деш очищений з цієї прися́ги своєї. Тільки сина мого ти туди не вертай“.
<p>9 І раб поклав свою руку під стегно́ Авраама, пана свого, і йому присягнув на цю спра́ву.
<p>10 І взяв той раб десять верблюдів із верблюдів пана свого, та й пішов. І <i>взяв</i> різне добро свого пана в руку свою. І він устав, і пішов в Месопотамію<f>[66]</f> до міста Нахора.
<p>11 І поставив верблюди навколішки за містом при водній криниці надвечір, на час, як виходять жінки воду брати,
<p>12 та й промовив: „Господи, Боже пана мого Авраама, — подай же сьогодні мені <i>це</i>, і милість вчини з паном моїм Авраамом!
<p>13 Ось я стою над водним джерелом, а до́чки мешканців міста виходять воду брати.
<p>14 І станеться, що дівчина, до якої скажу: Нахили но глека свого, я нап'юся, — а вона відповість: Пий, і так само верблюди твої я понапуваю, — її Ти призначив для раба Свого, для Ісака. І з цьо́го пізнаю, що Ти милість учинив з моїм паном“.
<p>15 І сталося, поки він закінчив говорити, аж ось виходить Ревека, що була народжена Бетуїлові, синові Мілки, жінки Нахора, Авраамового брата. А її глек — на плечі в неї.
<p>16 А дівчина та — вельми вродлива з обличчя; <i>була</i> дівиця, і чоловік не пізнав <i>ще</i> її. І зійшла вона до джерела, і напо́внила глека свого, та й вийшла.
<p>17 І вибіг той раб назустріч їй, та й сказав: „Дай но напитись води з твого глека!“
<p>18 А та відказала: „Напийся, мій пане!“ І вона поспішила, і зняла свого глека на руку свою, — і напоїла його.
<p>19 А коли закінчи́ла поїти його, то сказала: „Також для верблюдів твоїх наберу́ я води, аж поки вони не нап'ються“.
<p>20 І метнулась вона, і глека свого спорожнила до пійла. І ще до криниці побігла набрати, і набрала води всім верблюдам його.
<p>21 А чоловік той дивувався їй та мовчав, щоб пізнати, чи Господь пощастив дорогу йому, чи ні?
<p>22 І сталося, як перестали верблюди пити, то взяв той чоловік золоту сережку, — пів шекля вага їй, — і два на́ручні на руки її, — на десять <i>шеклів</i> золота вага їм, —
<p>23 та й сказав: „Чия ти дочка? Скажи ж мені, чи в домі батька твойо́го є місце для нас ночувати?“
<p>24 Вона відказала йому: „Я дочка Бетуїла, сина Мілки, що його породила вона для Нахора“.
<p>25 І сказала до нього: „І соломи, і паші багато є в нас, також місце ночувати“.
<p>26 І той чоловік нахилився, і вклонився Богові аж до землі,
<p>27 та й сказав: „Благословенний Господь, Бог пана мого Авраама, що не опустив милости Своєї й вірности Своєї від пана мого! Я <i>був</i> у дорозі, Господь припровадив мене до дому братів мого пана“.
<p>28 І побігла дівчина, і розповіла́ в домі своєї матері про цю пригоду.
<p>29 А в Ревеки був брат, на ймення йому Лава́н.<f>[67]</f> І побіг Лаван до того чоловіка надвір, до джерела.
<p>30 І сталося, як він побачив сережку та на́ручні на руках сестри своєї, і коли почув слова Ревеки, сестри своєї, що говорила: „Отак говорив мені той чоловік“, то прибув він до того чоловіка, — а той ось стоїть при верблюдах біля джерела, —
<p>31 і сказав: „Увійди, благословенний Господа! Чого стоятимеш надворі? А я опорожнив дім і місце для верблюдів“.
<p>32 І ввійшов той чоловік до дому. А <i>Лаван</i> порозсідлував верблюди, і дав соломи й паші для верблюдів, і води, щоб умити ноги йому й ноги людям, що <i>були</i> з ним.
<p>33 І поставлено перед ним, щоб він їв. А той відказав: „Не бу́ду їсти, аж поки не розкажу́ своєї справи“. А <i>Лаван</i> відказав: „Говори!“
<p>34 І той став говорити: „Я раб Авраамів.
<p>35 А Господь ще́дро поблагословив мого пана, і він став великий. І дав Він йому худобу дрібну та велику, і срібло, і золото, і рабів, і невільниць, і верблюди, й осли.
<p>36 А Сарра, жінка пана мого, бувши старо́ю, уродила панові моєму сина. А він йому все дав, що мав.
<p>37 І заприсяг мене пан мій, говорячи: „Не візьмеш жінки для сина мого з-посеред дочок ханаанеянина, що я пробува́ю в його краю.
<p>38 Але підеш до дому батька мого, і до мого роду, і ві́зьмеш жінку для сина мого“.
<p>39 І сказав я до пана свого: „Може та жінка не піде за мною?“
<p>40 І сказав він до мене: „Господь, що ходив перед обличчям моїм, пошле Свого Ангола з тобою, і дорогу твою пощастить, і ти візьмеш жінку для сина мого з роду мого й з дому батька мого.
<p>41 Тоді будеш очищений ти від закля́ття мого́, як при́йдеш до роду мого, а коли вони не дадуть тобі, то будеш ти чистий від закля́ття мого́.
<p>42 І прибув я сьогодні до джерела, та й сказав: „Господи, Боже пана мого Авраама, коли б же Ти вчинив щасливою дорогу мою, що нею ходжу́ я!
<p>43 Ось я стою над джерелом води, і станеться, що дівчина, яка вийде води брати, а я їй скажу́: Дай но мені напитися трохи води з свого глека,
<p>44 вона ж відкаже мені: Пий і ти, і для верблюдів твоїх наберу́ я води, то вона та жінка, яку призна́чив Госпо́дь для сина пана мого.“
<p>45 І поки скінчи́в я говорити в своїм серці, аж ось виходить Ревека, а її глек на плечі в неї. І зійшла вона до джерела, та й набрала води. І сказав я до неї: Напій же мене!
<p>46 І метнулась вона, і свого глека з себе зняла та й сказала: Пий, а я понапуваю й верблюди твої. І я пив, а вона понапувала й ті верблюди.
<p>47 А я запитався її та й сказав: Чия ти дочка? А вона відказала: Я дочка Бетуїла, сина Нахорового, якого породила йому Мілка. І сережку надів я до носа її, і наручні на руки її.
<p>48 І я нахилився, і вклонився до землі Господе́ві, і поблагословив Господа, Бога пана мого Авраама, що Він провадив мене дорогою ви́значеною, щоб узяти дочку брата пана мого для сина його.
<p>49 А тепер, якщо милосердя та правду ви чините з паном моїм, то скажіть мені; коли ж ні, — то скажіть мені, і я звернуся право́руч або ліво́руч“.
<p>50 І відповіли Лаван і Бетуїл та й сказали: „Від Господа вийшла та річ, — ми не можем сказати тобі <i>нічого</i> злого чи доброго.
<p>51 Ось перед тобою Ревека, — візьми та й іди, і нехай вона стане за жінку синові пана твого, як Господь говорив був“.
<p>52 І сталося, коли їхні слова почув раб Авраамів, то вклонивсь до землі Господе́ві.
<p>53 І вийняв той раб срібний по́суд, і по́суд золотий та шати, і дав Ревеці, і дав цінні речі братові її та матері її.
<p>54 І їли й пили він та люди, що з ним, і ночували. А коли рано встали, то він сказав: „Відішліть мене до пана мого“.
<p>55 І сказав її брат та мати її: „Нехай посидить дівчина з нами <i>хоч</i> днів з десять, — потім пі́деш“.
<p>56 І сказав він до них: „Не спізняйте мене, бо Господь пощастив мою путь. Відішліть мене, і нехай я піду́ до пана свого“.
<p>57 А вони відказали: „Покличмо дівчину, і запитаймо її саму.“
<p>58 І покликали Ревеку, і сказали до неї: „Чи ти пі́деш з оцим чоловіком?“ А вона відказала: „Піду́“.
<p>59 І послали вони Ревеку, сестру свою, і няньку її, і раба Авраамового, і людей його.
<p>60 І вони поблагословили Ревеку й сказали до неї: „Ти наша сестра, — будь <i>матір'ю</i> для тисячі десятків тисяч, і нехай наща́дки твої́ внаслідують брами твоїх ворогів“.
<p>61 І встала Ревека й служниці її, і посідали на верблюдів, і поїхали за тим чоловіком. І взяв раб Ревеку й відійшо́в.
<p>62 А Ісак був вернувся з по́дорожі до криниці Лахай-Рої, і сидів у краї південному.
<p>63 І вийшов Ісак на прогулянку в поле, як вечір наставав. І він звів свої очі, і побачив, — ось верблюди йдуть.
<p>64 І Ревека звела́ свої очі, та й Ісака побачила, — і злізла з верблюда.
<p>65 І сказала вона до раба: „Хто отой чоловік, що полем іде нам назустріч?“ А раб відповів: „То мій пан“. І вона покрива́ло взяла, та й накрилась.
<p>66 І раб розповів Ісакові про всі речі, які він учинив.
<p>67 І впровадив її Ісак до намету Сарри, матері своєї. І взяв він Ревеку, і за жінку йому вона стала, і він її покохав. І Ісак був утішений по <i>смерті</i> матері своєї.

<h4>25</h4>
<p>1 А Авраам іще взяв жінку, а ймення їй Кетура́.
<p>2 А вона породила йому Зімрана, і Йокшана, і Мадана, і Мідіяна, і Їшбака, і Шуаха.
<p>3 А Йокшан породив був Шеву та Дедана. А сини Деданові були: ашшури, і летуші, і леуми.
<p>4 А сини Мідіянові: Ефа, і Ефер, і Ханох, і Авіда, і Елдаа, — усі вони сини Кетури.
<p>5 І віддав Авраам усе, що мав, Ісакові.
<p>6 А синам наложниць, що <i>були</i> в Авраама, дав Авраам подарунки, і відіслав їх від Ісака, сина свого, коли сам ще живий був, на схід, до краю східнього.
<p>7 А оце дні літ Авраамового життя, які він прожив: сто літ, і сімдесят літ, і п'ять літ.
<p>8 І спочи́в та й умер Авраам у старощах добрих, старий і нажившись. І він прилучився до своєї рідні.
<p>9 І поховали його Ісак та Ізмаїл, сини його, у печері Махпелі, на полі Ефрона, сина Цохара хітте́янина, що навпроти Мамре́, —
<p>10 поле, що його Авраам був купив від синів Хетових,— там був похований Авраам і Сарра, жінка його.
<p>11 І сталося по Авраамовій смерті, — і поблагословив Бог Ісака, сина його. І осів Ісак при криниці Лахай-Рої.
<p>12 А оце нащадки Ізмаїла, Авраамового сина, що його породила Авраамові єгиптянка Аґар, невільниця Саррина.
<p>13 І оце імена синів Ізмаїла, за їхніми іменами й за нащадками їх: перворідний Ізмаїлів Невайот, і Кедар, і Адбеїл, і Мівсам,
<p>14 І Мішма, і Дума, і Масса,
<p>15 Хадад, і Тема, Єтур, Нафіш, і Кедма.
<p>16 Оце вони, сини Ізмаїлові, і їхні ймення за дворами їх і за їх кочови́щами, — дванадцять начальників для їхніх племен.
<p>17 А оце літа життя Ізмаїлового: сто літ, і тридцять літ, і сім літ. І спочи́в та й умер він, і був узятий до своєї рідні.
<p>18 І розложилися вони від Хавіли аж до Шуру, що навпроти Єгипту, як іти до Ашшуру.<f>[68]</f> І він оселився перед усіма свої́ми братами.
<p>19 А оце о́повість про Ісака, Авраамового сина. Авраам породив Ісака.
<p>20 І був Ісак віку сорока літ, як він узяв собі за жінку Ревеку, дочку Бетуїла арамеянина, з Падану арамейського, сестру арамеянина Лавана.
<p>21 І молився Ісак до Господа про жінку свою, бо неплідна <i>була</i>. І Господь був ублаганий ним, — і завагітніла Ревека, жінка його.
<p>22 І кидалися діти в утробі її. І сказала вона: „Коли так, то для чого я це <i>переношу</i>!“ І пішла запитатися Господа.
<p>23 І промовив до неї Господь: „Два племе́на в утробі твоїй, і два наро́ди з твого нутра́ будуть виділені, і стане сильніший наро́д від наро́ду, і старший молодшому бу́де служити“.
<p>24 І сповнились дні її, щоб родити, — і ось близнюки в утробі її.
<p>25 І вийшов перший червонуватий, увесь він — немов плащ волосяний. І назвали ймення йому: Ісав.
<p>26 А потім вийшов його брат, а рука його трималася п'яти Ісава. І назвав ім'я́ йому: Яків. А Ісак був віку шостидесяти літ, коли народились вони.
<p>27 І виросли хлопці. І став Ісав чоловіком, що знався на вловах, чоловіком поля, а Яків — чоловіком мирним, що в наметах сидів.
<p>28 І полюбив Ісак Ісава, бо здобич мисливська його йому смакувала, а Ревека любила Якова.
<p>29 І зварив був Яків ї́жу, а з поля прибув Ісав, і змучений був.
<p>30 І сказав Ісав до Якова: „Нагодуй мене отим червоним, червоним отим, бо змучений я“. Тому то назвали ймення йому: Едом.<f>[69]</f>
<p>31 А Яків сказав: „Продай же нині мені своє перворідство“.
<p>32 І промовив Ісав: „Ось я умираю, — то нащо ж мені оте перворідство?“
<p>33 А Яків сказав: „Присягни ж мені нині“. І той присягнув йому, і продав перворідство своє Якову.
<p>34 І Яків дав Ісавові хліба й сочевичного варива. А той з'їв, і випив, і встав та й пішов. І знехтував Ісав перворідство <i>своє</i>.

<h4>26</h4>
<p>1 І настав був голод у Краю́, окрім голоду першого, що був за днів Авраамових. І пішов Ісак до Авімелеха, царя филистимського, до Ґерару.
<p>2 І явився йому Господь і сказав: „Не ходи до Єгипту, — оселися в землі, про яку Я скажу́ тобі.
<p>3 Оселися хвилево в землі тій, і Я буду з тобою, і тебе поблагословлю, бо тобі та наща́дкам твої́м дам усі оці землі. І Я виконаю присягу, що нею поклявся був Авраамові, батьку твоєму.
<p>4 І розмножу наща́дків твої́х, немов зорі на небі, і потомству твоєму Я дам усі оці землі. І поблагословляться в потомстві твоїм усі наро́ди землі,
<p>5 через те, що Авраам послухав Мого голосу, і виконував те, що виконувати Я звелів: заповіді Мої, постанови й закони Мої“.
<p>6 І осів Ісак у Ґерарі.
<p>7 І питалися люди тієї місцевости про жінку його. А він відказав: „Вона сестра моя“, бо боявся сказати: „Вона жінка моя“, щоб не вбили мене люди тієї місцевости через Ревеку, бо вродлива з обличчя вона“.
<p>8 І сталося, коли він там довго жив, і дивився Авімелех, цар филистимський, через вікно, та й побачив, — ось Ісак забавляється з Ревекою, жінкою своєю.
<p>9 І покликав Авімелех Ісака та й сказав: „Тож оце вона жінка твоя! А як ти сказав був: „Вона сестра моя?“ Ісак же йому відповів: „Бо сказав, щоб не вмерти мені через неї!“
<p>10 І сказав Авімелех: „Що́ ж то нам учинив ти? Один із народу був мало не ліг із твоєю жінкою, — і ти гріх би спровадив на нас!“
<p>11 І наказав Авімелех усьому народові, говорячи: „Хто доторкнеться цього чоловіка та жінки його, той певно буде забитий“.
<p>12 І посіяв Ісак у землі тій, і зібрав того року стокротно, і Господь поблагословив був його.
<p>13 І забагатів оцей чоловік, і багатів усе більше, аж поки не став сильно багатий.
<p>14 І була в нього отара овець та кіз, і череда товару, і багато рабів. І заздрили йому филистимляни.
<p>15 І всі криниці, що їх повикопували раби батька його, за днів батька його Авраама, филистимляни позатикали, — і понаповнювали їх землею.
<p>16 І сказав Авімелех Ісакові: „Іди ти від нас, бо зробився ти значно сильніший за нас!“
<p>17 І пішов Ісак звідти, і в долині Ґерару розта́борився, та й осів там.
<p>18 І знову Ісак повикопував криниці на воду, що їх повикопували були за днів батька його Авраама, а позатикали були їх филистимляни по Авраамовій смерті. І він назвав їм імення, як імення, що батько його був їм назвав.
<p>19 І копали Ісакові раби в долині, і знайшли там криницю живої води.<f>[70]</f>
<p>20 І сварилися пастухи ґерарські з пастухами Ісаковими, кажучи: „Це наша вода!“ І він назвав ім'я́ для тієї криниці: Есек,<f>[71]</f> бо сварилися з ним.
<p>21 І викопали вони іншу криницю, і сварилися також за неї. І він назвав для неї ім'я́: Ситна.<f>[72]</f>
<p>22 І він пересунувся звідти, і викопав іншу криницю, — і не сварились за неї. І він назвав для неї ім'я́: Реховот,<f>[73]</f> і сказав: „Тепер нам поширив Господь,<f>[74]</f> — і в Краю́ ми розмножимось“.
<p>23 А звідти піднявся він до Беер-Шеви.
<p>24 І явився йому Господь тієї ночі й сказав: „Я Бог Авраама, батька твого; не бійся, бо Я з тобою! І поблагословлю Я тебе, і розмножу наща́дків твої́х ради Авраама, Мойого раба“.
<p>25 І він збудував там жертівника, і покликав Господнє Ймення. І поставив він там намета свого, а раби Ісакові криницю там викопали.
<p>26 І прийшов до нього з Ґерару Авімелех, і Ахуззат, товариш його, і Піхол, головний начальник війська його.
<p>27 І сказав їм Ісак: „Чого ви до мене прийшли? Ви ж знена́виділи мене, і вислали мене від себе“.
<p>28 А ті відказали: „Ми бачимо справді, що з тобою Господь. І ми сказали: Нехай буде клятва поміж нами, — поміж нами й поміж тобою, і складімо умову з тобою,
<p>29 що не вчиниш нам злого, як і ми не торкнулись до тебе, і як ми робили з тобою тільки добро, і тебе відіслали з миром. Ти тепер благословенний від Господа!“
<p>30 І він учинив для них гостину, — і вони їли й пили.
<p>31 А рано вони повставали, і присягли один о́дному. І відіслав їх Ісак, і вони пішли від нього з миром.
<p>32 І сталося того дня, і прийшли Ісакові раби, і розказали йому про криницю, яку вони викопали. І сказали йому: „Ми воду знайшли!“
<p>33 І він назвав її: Шів'а,<f>[75]</f> чому ймення міста того Беер-Шева аж до сьогоднішнього дня.
<p>34 І був Ісав віку сорока літ, і взяв жінку Єгудиту, дочку хіттеянина Беері, і Босмату, дочку хіттеянина Елона.
<p>35 І вони стали гіркотою духа для Ісака й Ревеки.

<h4>27</h4>
<p>1 І сталося, що зостарівсь Ісак, і зате́мнились очі йому, і він не бачив. І покликав він старшого сина свого Ісава, і промовив до нього: „Мій сину!“ А той відказав йому: „Ось я!“
<p>2 І промовив до нього Ісак: „Оце я зостарівся, не знаю дня смерти своєї...
<p>3 А тепер візьми знаряддя своє, — сагайдака свого й лука свого, та й вийди на поле, і злови мені здо́бич мисливську.
<p>4 І зготуй мені наїдок смачний, як я люблю́, і принеси мені, і нехай я з'їм, щоб поблагословила тебе душа моя, поки помру“.
<p>5 А Ревека чула, як говорив Ісак до Ісава, сина свого. І пішов Ісав на поле, щоб зловити й принести здобич мисливську.
<p>6 А Ревека сказала Якову, синові своєму, говорячи: „Ось я чула, як твій ба́тько казав до Ісава, брата твого, говорячи:
<p>7 „Принеси но здобич мисливську мені, і зроби мені наїдок смачний, — нехай з'їм, і поблагословлю тебе перед лицем Господнім перед смертю своєю“.
<p>8 А тепер, сину мій, послухай мого голосу, те, що я розкажу́ тобі.
<p>9 Іди до отари, і візьми мені звідти двоє добрих козлят, а я їх приготую, як наїдок смачний для батька твого, як він любить.
<p>10 І принесеш батькові своєму, і бу́де він їсти, щоб поблагословити тебе перед смертю своєю“.
<p>11 І промовив Яків до Ревеки, матері своєї: „Таж брат мій Ісав — чоловік волохатий, а я — чоловік гладенький!
<p>12 Може обмацає мене батько мій, і я стану в очах його як обманець, і спроваджу на себе прокля́ття, а не благослове́ння“.
<p>13 І сказала йому його мати: „На мені прокляття твоє, сину мій! Тільки послухай слів моїх, та йди принеси мені“.
<p>14 І пішов він, і взяв, і приніс своїй матері. І зробила мати його наїдок смачни́й, як любив його ба́тько.
<p>15 І взяла Ревека гарні вбрання́ свого старшого сина Ісава, що <i>були</i> в домі з нею, і вбрала молодшого сина свого Якова.
<p>16 А шкури козлят наділа на руки йому, і на гладеньку шию його.
<p>17 І дала смачний наїдок та хліб, що вона спорядила, у руку Якова, сина свого.
<p>18 І прибув він до ба́тька свого та й сказав: „Батьку мій!“ А той відказав: „Ось я. Хто ти, мій сину?“
<p>19 А Яків промовив до батька свого: „Я Ісав перворідний. Я зробив, як сказав ти мені. Уставай, сядь і попоїж із здо́бичі мисливської, щоб душа́ твоя поблагословила мене“.
<p>20 І сказав Ісак до сина свого: „Як це ти так швидко знайшов, сину мій?“ А той відказав: „Бо мені допоміг Господь, Бог твій“.
<p>21 І промовив Ісак до Якова: „Підійди но, і нехай я обмацаю тебе, сину мій, чи ти — це син мій Ісав, чи ні“.
<p>22 І підійшов Яків до Ісака, батька свого. А той обмацав його та й сказав: „Голос — голос Яковів, а руки — руки Ісавові“.
<p>23 І не впізнав він його, бо були́ його руки — як руки Ісава, брата його, волохаті, і поблагословив він його.
<p>24 І сказав він: „То ти син мій Ісав?“ А той відказав: „Я“.
<p>25 І промовив Ісак: „Подай же мені, і нехай з'їм з мисливської здо́бичі сина мого, щоб поблагословила тебе душа моя“. І подав він йому, і він їв, і приніс йому вина, і він пив.
<p>26 І промовив до нього Ісак, його батько: „Підійди ж, і поцілуй мене, сину мій!“
<p>27 І він підійшов, і поцілував його. А той понюхав запах вбрання його, і поблагословив його, та й сказав: „Дивись, запах сина мого — немов запах поля, що його Господь благословив!
<p>28 І хай Бог тобі дасть з роси Неба, і з ситости землі, і збіжжя багато й вина молодого!
<p>29 Нехай тобі служать наро́ди, і народи нехай тобі кланяються! Будь паном для бра́ттів своїх, і нехай тобі кланяються сини матері твоєї. Хто тебе проклинає — прокля́тий, а хто поблагосло́вить тебе — благослове́нний!“
<p>30 І сталося, як закінчив був Ісак благословляти Якова, і сталося, тільки но вийшов був Яків від обличчя Ісака, батька свого, аж Ісав, його брат, прийшов з полюва́ння свого.
<p>31 І також він приготовив наїдок смачний, і батьку своєму приніс. І сказав він до батька свого: „Нехай встане мій батько, і хай їсть із здобичі мисливської сина свого, щоб душа твоя благословила мене!“
<p>32 І озвався до нього Ісак, його батько: „Хто ти?“ А той відказав: „Я син твій, — твій перворідний Ісав“.
<p>33 І Ісак затремтів тремтінням аж надто великим, та й сказав: „Хто ж тоді той, що мисливську здобич зловив, і до мене приніс, а я попоїв від усього, поки прийшов ти, і я поблагословив його? І він буде благослове́нний!“
<p>34 Як Ісав почув слова́ батька свого, то закричав криком сильним та вельми гірким. І сказав він до батька свого: „Поблагослови мене, — також мене, батьку мій!“
<p>35 А той відказав: „Обманом прийшов був твій брат, та й забрав благослове́ння твоє!“
<p>36 І промовив <i>Ісав</i>: „Тому звалось ім'я́ його: Яків,<f>[76]</f> і він обманив два рази мене: забрав перворідство моє, а це тепер забрав благослове́ння моє“. І сказав він: „Чи ти не заховав для мене благослове́ння?“
<p>37 А Ісак відповів і промовив до Ісава: „Тож я вчинив його паном для тебе, та дав йому всіх братів його за рабів. І я забезпечив його хлібом і молодим вином. А що ж тоді тобі я зроблю́, сину мій?“
<p>38 І сказав Ісав до батька свого: „Чи в тебе одне те благослове́ння, батьку мій? Поблагослови мене, — також мене, батьку мій!“ І підніс Ісав голос свій, та й заплакав...
<p>39 І відповів Ісак, батько його, та й промовив до нього: „Ото буде сади́ба твоя без ситости землі, і без роси небесної згори.
<p>40 І зо свого меча будеш жити, і будеш служити ти брату своєму. Та однако коли постараєшся, то зламаєш ярмо його з шиї своєї...“
<p>41 І знена́видів Ісав Якова через благослове́ння, що поблагословив його батько його. І сказав Ісав у серці своєму: „Нехай наближаться дні жало́би по батьку моєму, — і я вб'ю Якова, брата свого“.
<p>42 І розказано Ревеці слова Ісава, її старшого сина. І послала, і покликала Якова, молодшого сина свого, та й сказала до нього: „Ось Ісав, брат твій, тішиться тим, що уб'є тебе.
<p>43 А тепер, сину мій, послухай мого голосу, — і встань, і втечи собі до Лавана, брата мого, до Харану.
<p>44 І посидиш у нього кілька ча́су, аж поки відвернеться лютість твого брата,
<p>45 аж поки відвернеться гнів твого брата від тебе, і він забуде, що́ ти зробив був йому. Тоді я пошлю й заберу́ тебе звідти. Чого маю я стратити вас обох одного дня?“
<p>46 І сказала Ревека Ісакові: „Життя мені обридло через дочок Хетових. Коли Яків візьме жінку з дочок Хетових, як ці, з дочок цього Краю, то нащо <i>й</i> жити мені?“

<h4>28</h4>
<p>1 І покликав Ісак Якова, і поблагословив його, і наказав йому та й промовив: „Не бери жінки з дочок ханаанських.
<p>2 Устань, піди до Падану арамейського, до дому Бетуїла, батька твоєї матері, і візьми собі звідти жінку з дочок Лавана, брата матері твоєї.
<p>3 А Бог Всемогутній поблагосло́вить тебе, і розплодить тебе, і розмножить тебе, — і ти станеш громадою народів.
<p>4 І дасть тобі благослове́ння Авраамове, тобі та потомству твоєму з тобою, щоб віддати тобі землю твого́ тимчасового замешкання, що Бог дав був її Авраамові“.
<p>5 І послав Ісак Якова, і пішов він до Падану арамейського, до Лавана, сина Бетуїлового, арамеянина, брата Ревеки, матері Якова й Ісава.
<p>6 І побачив Ісав, що Ісак поблагословив Якова, і послав його до Падану арамейського, щоб узяв собі звідти жінку, і поблагословив його, кажучи: „Не бери жінки з дочок ханаанських“,
<p>7 і що послухався Яків батька свого й матері своєї, та й пішов до Падану арамейського.
<p>8 І побачив Ісав, що до́чки ханаанські недобрі в очах Ісака, батька його,
<p>9 і пішов Ісав до Ізмаїла, і взяв Махалату, дочку Ізмаїла, сина Авраамового, сестру Невайотову, до жінок своїх за жінку.
<p>10 І вийшов Яків із Беер-Шеви, і пішов до Харану.
<p>11 І натрапив він був на <i>одне</i> місце, і ночував там, бо сонце зайшло було. І взяв він з каміння того місця, і поклав собі в голови. І він ліг на тім місці.
<p>12 І снилось йому, — ось драбина поставлена на землю, а верх її сягав аж неба. І ось Анголи́ Божі виходили й сходили по ній.
<p>13 І ото Господь став на ній і промовив: „Я Господь, Бог Авраама, батька твого, і Бог Ісака. Земля, на якій ти лежиш, — Я дам її тобі та наща́дкам твої́м.
<p>14 І буде потомство твоє, немов порох землі. І поши́ришся ти на захід, і на схід, і на північ, і на південь. І благословля́ться в тобі та в наща́дках твоїх всі племе́на землі.
<p>15 І ось Я з тобою, і буду тебе пильнувати скрізь, куди пі́деш, і верну́ тебе до цієї землі, бо Я не покину тебе, аж поки не вчиню́, що Я сказав був тобі“.
<p>16 І прокинувся Яків зо свого сну, та й сказав: „Дійсно, Господь пробува́є на цьому місці, <i>а того</i> я й не знав!“
<p>17 І злякався він і сказав: „Яке страшне́ оце місце! Це ніщо інше, як дім Божий, і це брама небесна“.
<p>18 І встав Яків рано вранці, і взяв каменя, що поклав був собі в голови, і поставив його за пам'ятника, і вилив оливу на його верх.
<p>19 І назвав він ім'я́ тому місцю: Бет-Ел,<f>[77]</f> а ймення того міста напочатку було Луз.
<p>20 І склав Яків обі́тницю, говорячи: „Коли Бог буде зо мною, і буде мене пильнувати на цій дорозі, якою ходжу́, і дасть мені хліба їсти та одежу вдягнутись,
<p>21 і я з миром вернуся до дому батька свого, то Госпо́дь буде мені Богом,
<p>22 і цей камінь, що я поставив за пам'ятника, буде домом Божим. І зо всього, що даси Ти мені, я, — щодо десятини, — дам десятину Тобі!“

<h4>29</h4>
<p>1 І зібрався Яків, і пішов до кра́ю синів Кедему.<f>[78]</f>
<p>2 І побачив, — аж ось криниця в полі, і ото там три отарі лежали біля неї, бо з тієї криниці напувають стада́. А на отворі криниці лежав великий камінь.
<p>3 І збирались туди всі стада, і скочували каменя з отвору криниці, і напоювали отару, і привалювали каменя на отвір криниці <i>знов</i> на його місце.
<p>4 І сказав до <i>пастухів</i> Яків: „Браття мої, звідкіля ви?“ А ті відказали: „Ми з Харану“.
<p>5 І сказав їм: „Чи ви знаєте Лавана, сина<f>[79]</f> Нахорового?“ І відказали: „Знаємо“.
<p>6 І сказав їм: „Чи гаразд із ним?“ І відказали: „Гаразд. А ось Рахі́ль,<f>[80]</f> дочка його, приходить з отарою“.
<p>7 І сказав: „Тож іще багато дня, не час зганяти худобу. Напійте отару, та йдіть пасіть“.
<p>8 А вони відказали: „Не можемо, аж поки не будуть зігнані всі стада, і не відкотять каменя з отвору криниці, — тоді понапуваємо отару“.
<p>9 Іще він говорив із ними, аж ось приходить Рахі́ль з отарою батька свого, бо була вона пастушка.
<p>10 І сталося, коли Яків побачив Рахіль, дочку Лавана, брата матері своєї, та отару Лавана, брата своєї матері, то підійшов Яків і відкотив каменя з отво́ру криниці, і напоїв отару Лавана, брата матері своєї.
<p>11 І поцілував Яків Рахіль, і підніс свій голос, і заплакав...
<p>12 І Яків оповів Рахілі, що він брат батька її, і що він син Ревеки. А та побігла, і розповіла батькові своєму...
<p>13 І сталося, коли Лаван почув вістку про Якова, сина сестри своєї, то побіг йому назустріч, і обняв його, і поцілував його, і привів його до свого дому. А він розповів Лаванові про всі ті пригоди.
<p>14 І промовив до нього Лаван: „Поправді, ти кість моя й тіло моє́!“ І сидів він із ним місяць ча́су.<f>[81]</f>
<p>15 І сказав Лаван до Якова: „Чи тому, що ти брат мій, то ти будеш служити мені даре́мно? Скажи ж мені, яка плата тобі?“
<p>16 А в Лавана <i>було</i> дві дочки́: ім'я́ старшій Лія, а ім'я́ молодшій Рахіль.
<p>17 Очі ж Ліїні <i>були</i> хворі, а Рахіль була гарного стану та вродливого вигляду.
<p>18 І покохав Яків Рахіль, та й сказав: „Я буду сім літ служити тобі за Рахіль, молодшу дочку́ твою“.
<p>19 І промовив Лаван: „Краще мені віддати її тобі, аніж віддати мені її іншому чоловікові. Сиди ж зо мною!“
<p>20 І служив Яків за Рахіль сім літ, а вони через любов його до неї були в його очах, як кілька днів.
<p>21 І сказав Яків Лаванові: „Дай мені жінку мою, бо виповнилися мої дні, і нехай я до неї ввійду́!“
<p>22 І зібрав Лаван усіх людей тієї місцевости, і справив гостину.
<p>23 І сталося ввечері, — і взяв він дочку свою Лію, і до нього впровадив її. І <i>Яків</i> із нею зійшовся.
<p>24 А Лаван дав їй Зілпу, невільницю свою, <i>дав</i> Лії, дочці своїй, за невільницю.
<p>25 А вранці виявилося, що то була Лія! І промовив <i>Яків</i> до Лавана: „Що́ це ти вчинив мені? Хіба не за Рахіль працював я в тебе? На́що ж обманив ти мене?
<p>26 А Лаван відказав: „У нашій місцевості не робиться так, щоб віддавати молодшу перед старшою.
<p>27 Виповни тиждень для цієї, і буде да́на тобі також та́, за працю, що бу́деш працювати в мене ще сім літ других“.
<p>28 І зробив Яків так, і виповнив тиждень для цієї. І він дав йому Рахіль, дочку свою, <i>дав</i> йому за жінку.
<p>29 І дав Лаван Рахілі, дочці своїй, Білгу, невільницю свою, <i>дав</i> їй за невільницю.
<p>30 І прийшов він також до Рахілі, і покохав також Рахіль, більше, як Лію. І працював у нього ще сім літ других.
<p>31 І побачив Господь, що знена́виджена Лія, і відкрив її утро́бу, а Рахіль <i>була</i> неплідна.
<p>32 І завагітніла Лія, і сина породила, і назвала ім'я́ йому: Руви́м,<f>[82]</f> бо сказала була: „Господь споглянув на недолю мою, бо тепер покохає мене чоловік мій!“
<p>33 І завагітніла вона ще, і сина породила, і сказала: „Господь почув, що я знена́виджена, і дав мені також цього. І назвала ймення йому: Симеон.<f>[83]</f>
<p>34 І завагітніла вона ще, і сина породила, і сказала: „Тепер оцим разом буде до мене прилучений мій чоловік, бо я трьох синів породила йому“. Тому й назвала ім'я йому: Леві́й.<f>[84]</f>
<p>35 І завагітніла вона ще, і сина породила, і сказала: „Тим разом я буду хвалити Господа!“ Тому назвала ім'я йому: Юда.<f>[85]</f> Та й перестала роджати.

<h4>30</h4>
<p>1 І побачила Рахіль, що вона не вродила Якову. І заздрила Рахіль сестрі своїй, і сказала до Якова: „Дай мені синів! А коли ні, то я вмираю!“
<p>2 І запалився гнів Яковів на Рахіль, і він сказав: „Чи я замість Бога, що затримав від тебе плід утроби?“
<p>3 І сказала вона: „Ось неві́льниця моя Білга. Прийди до неї, і нехай вона вродить на коліна мої, і я також буду мати від неї дітей“.
<p>4 І вона дала йому Білгу, невільницю свою, за жінку. І ввійшов до неї Яків.
<p>5 І завагітніла Білга, і вродила Якову сина.
<p>6 І сказала Рахіль: „Розсудив Бог мене, а також вислухав голос мій, і дав мені сина.“ Тому́ назвала ймення йому: Дан.<f>[86]</f>
<p>7 І завагітніла вона ще, і вродила Білга, невільниця Рахілина, другого сина Якову.
<p>8 І сказала Рахіль: „Великою<f>[87]</f> боротьбою боролась я з сестрою своєю, — і перемогла. І назвала ймення йому: Нефтали́м.<f>[88]</f>
<p>9 І побачила Лія, що вона перестала родити, і взяла Зілпу, свою невільницю, і дала́ її Якову за жінку.
<p>10 І вродила Зілпа, неві́льниця Леїна, Якову сина.
<p>11 І сказала Лія: „Прийшло щастя“, і назвала ймення йому Ґад.<f>[89]</f>
<p>12 І вродила Зілпа, невільниця Ліїна, другого сина Якову.
<p>13 І промовила Лія: „<i>То</i> на блаже́нство моє, бо будуть уважати мене за жінку блаженну“. І назвала ймення йому: Аси́р.<f>[90]</f>
<p>14 І пішов Рувим за тих днів, коли жато пшеницю, і знайшов на полі мандрагорові яблучка, і приніс їх до Лії, матері своєї. І сказала Рахіль до Лії: „Дай мені з мандрагорових яблучок сина твого!“
<p>15 А та відказала їй: „Чи мало тобі, що забрала мого чоловіка? І забереш також мандрагорові яблучка сина мого?“ І сказала Рахіль: „Тому то він ляже з тобою цієї ночі за мандрагорові яблучка сина твого!“
<p>16 І прийшов Яків з поля ввечері, а Лія вийшла назустріч і сказала: „Уві́йдеш до мене, бо справді найняла я тебе за мандрагорові яблучка сина мого“. І лежав він із нею ночі тієї.
<p>17 І вислухав Бог Лію, і завагітніла вона, і вродила Якову п'ятого сина.
<p>18 І промовила Лія: „Дав Бог заплату мені, що дала я невільницю свою своєму чоловікові“. І назвала ймення йому: Іссаха́р.<f>[91]</f>
<p>19 І завагітніла Лія ще, і вродила Якову шостого сина.
<p>20 І промовила Лія: „Обдарував мене Бог добрим подарунком, — цим разом замешкає в мене мій чоловік, бо я породила йому шестеро синів“. І назвала ймення йому: Завуло́н.<f>[92]</f>
<p>21 А потому вродила дочку, і назвала ймення їй: Діна.
<p>22 І згадав Бог про Рахіль, і вислухав її Бог, і відчинив їй утробу.
<p>23 І завагітніла вона, і сина вродила, і сказала: „Бог забрав мою ганьбу!“
<p>24 І назвала ймення йому: Йо́сип,<f>[93]</f> кажучи: „Додасть Господь мені іншого сина!“
<p>25 І сталося, коли Рахіль породила Йо́сипа, то сказав Яків до Лавана: „Відпусти мене, і нехай я піду́ до свого місця й до Кра́ю свого.
<p>26 Дай же жінок моїх і дітей моїх, що служив тобі за них, і нехай я піду́, бо ти знаєш службу мою, яку я служив був тобі“.
<p>27 І промовив до нього Лаван: „Коли я знайшов милість в очах твоїх,<f>[94]</f> побудь з нами, бо я зрозумів, що поблагословив мене Господь через тебе“.
<p>28 І <i>далі</i> казав: „Признач собі заплату від мене, — і я дам“.
<p>29 А той відказав: „Ти знаєш, як я служив тобі, і якою стала худоба твоя зо мною.
<p>30 Бо те мале, що було в тебе до мене, розмножилося на велике, і Господь поблагословив тебе, відко́ли нога моя в тебе. А тепер, коли ж я буду працювати для власного дому?“
<p>31 І сказав <i>Лаван</i>: „Що́ ж я тобі дам?“ А Яків промовив: „Не давай мені нічого. Коли зробиш мені оцю річ, то вернуся, буду пасти отару твою, буду пильнувати.
<p>32 Я сьогодні перейду́ через усю отару твою, щоб вилучити звідти кожну овечку крапчасту й перепола́су, і кожну овечку чорну — з-поміж овець, і переполасе й крапчасте з-поміж кіз, — і <i>це</i> буде заплата мені.
<p>33 І справедливість моя посвідчить за мене в завтрішнім дні, коли при́йдеш гля́нути на заплату мою від тебе. Усе, що воно не крапчасте й не переполасе з-поміж кіз і не чорне з-поміж овець, — крадене воно в мене“.
<p>34 А Лаван відказав: „Так, — нехай буде за словом твоїм!“
<p>35 І того дня вилучив він козлів пасастих і покрапованих, і всі кози крапчасті й переполасі, усе, що біле <i>було́</i> в ньому, і все чорне серед овець, і дав до рук своїх синів.
<p>36 І визначив дорогу триденну поміж собою й поміж Яковом. А Яків пас позосталу Лаванову отару.
<p>37 І взяв собі Яків сирого кия тополевого, і мігдалового, і каштанового, і налупив з них білих лушпин, відкриваючи білість, що на киях була.
<p>38 І поставив кийки, що їх облупив, перед отарою при жолобах при коритах води, куди отара приходить пити. І вони злучувалися, як прихо́дили пити.
<p>39 І злучувалася отара при киях, і котилася овечками та козами пасастими, крапчастими й переполасими.
<p>40 І відділя́в Яків тих овечок, і ставив отару обличчям до пасастого й до всього чорного серед отари Лавана. І клав свої стада окремо, і не клав їх до отари Лаванової.
<p>41 І бувало, що кожного разу, коли злучувалася отара міцна, то Яків клав при жолобах киї перед очі отари, щоб вона злучувалася при тих киях.
<p>42 А як отара слаба була, то не клав. І ставалось, що слабе <i>припадало</i> Лаванові, а міцніше — Якову.
<p>43 І дуже-дуже зможнів той чоловік. І було в нього багато отар, і невільниці, і раби, і верблюди, і осли.

<h4>31</h4>
<p>1 І почув був <i>Яків</i> слова Лаванових синів, що казали: „Яків забрав усе, що було в нашого батька. І з того, що було в батька нашого, зробив <i>собі</i> всю оцю честь“.
<p>2 І побачив Яків Лаванове обличчя, а ото — він <i>тепер</i> інший до нього, як <i>був</i> учора, позавчора.
<p>3 І промовив Господь до Якова: „Вернися до кра́ю батьків своїх, і до місця твого наро́дження. А Я бу́ду з тобою“.
<p>4 І послав Яків, і покликав Рахіль і Лію на поле до отари своєї,
<p>5 та й промовив до них: „Я бачив обличчя вашого батька, що він <i>тепер</i> інший до мене, як <i>був</i> учора й позавчора. Та Бог батька мого був зо мною.
<p>6 А ви знаєте, що всією силою своєю я служив вашому ба́тькові.
<p>7 І ба́тько ваш сміявся з мене, і десять раз міняв заплату мені, але Бог не дав йому чинити зо мною зле.
<p>8 Коли він говорив був отак: „Крапчасте буде заплата твоя“, то й котяться всі овечки та кози крапчасті. А коли скаже так: „Пасасте буде заплата твоя“, то й котяться всі овечки та кози пасасті.
<p>9 І відня́в Бог худобу вашого батька, та й дав мені.
<p>10 І сталося в час, коли отара злучувалася, звів був я очі свої та й побачив у сні: аж ось козли, що спинались на овечок та на кіз, <i>були</i> пасасті, крапчасті й рябі.
<p>11 І сказав мені Ангол у сні: „Якове!“ А я відказав: „Ось я!“
<p>12 Він промовив: „Зведи свої очі й побач: усі козли, що спинаються на овечок та на кіз, — пасасті, крапчасті й рябі, бо Я бачив усе, що Лаван виробляє тобі.
<p>13 Я Бог Бет-Елу, що ти намастив був там пам'ятника, і Мені склав там обі́тницю. Тепер уставай, вийди з цієї землі, і вертайся до землі твого наро́дження“.
<p>14 І відповіла Рахіль та Лія, та й сказали йому: „Чи ми маємо частку та спадщину в домі нашого батька?
<p>15 Таж він нас полічив за чужинців, бо продав нас, і справді поже́р наше срібло.
<p>16 Бож усе багатство, що Бог вирвав від нашого батька, — воно наше та наших синів. А тепер зроби все, що Бог наказав був тобі“.
<p>17 І встав Яків, і посадив синів своїх і жінок своїх на верблюди.
<p>18 І він забрав усю худобу свою, і все майно своє, що набув, здобуту худобу свою, що набув у Падані арамейськім, щоб прийти до Ісака, батька свого, до землі ханаанської.
<p>19 А Лаван пішов стригти отару свою, а Рахіль покрала домових божків, яких батько мав.
<p>20 І Яків обманив Лавана арамейського, бо не сказав йому, що втікає.
<p>21 І втік він, і все, що його. І встав, і перейшов річку, і прямував<f>[95]</f> до Ґілеядської гори.
<p>22 А третього дня розказано Лаванові, що Яків утік.
<p>23 І взяв він з собою братів<f>[96]</f> своїх, і гнався за ним дорогою семи день, та й догнав його на горі Ґілеядській.
<p>24 І прийшов Бог до Лавана арамеянина в нічнім сні, та й до нього сказав: „Стережися, щоб ти не говорив з Яковом ані доброго, ані зло́го“.
<p>25 І догнав Лаван Якова. А Яків поставив намета свого на горі, і Лаван поставив з братами<f>[96]</f> своїми на горі Ґілеядській.
<p>26 І промовив Лаван до Якова: „Що́ ти зробив? Ти обманив мене, і забрав моїх дочок, немов бранок меча!
<p>27 Чого втік ти таємно, і обікрав мене, і не сказав мені? А я був би відіслав тебе з радістю, із співами, з бубном, і з гуслами.
<p>28 І ти не дозволив мені <i>навіть</i> поцілувати онуків моїх і дочок моїх. Тож ти нерозумно вчинив!
<p>29 Я маю в руці своїй силу, щоб учинити з вами зле. Але́ Бог вашого батька вчора вночі сказав був до мене, говорячи: „Стережися, щоб ти не говорив з Яковом ані доброго, ані зло́го“.
<p>30 А тепер справді пі́деш, бо ти сильно затужив за домом батька свого. <i>Але</i> на́що ти покрав моїх богів?“
<p>31 А Яков відповів і сказав до Лавана: „Тому, що боявся, бо я ду́мав: Аби но він не забрав від мене своїх дочок!
<p>32 При кому ж ти зна́йдеш своїх богів, не буде він жити. Перед нашими братами пізнай собі, що́ <i>твого́</i> в мене, і візьми собі“. А Яків не знав, що Рахіль їх покрала.
<p>33 І ввійшов Лаван до намету Якового, і до намету Ліїного, і до намету обох невільниць, та <i>нічого</i> не знайшов. І вийшов він із намету Ліїного і ввійшов до намету Рахілиного.
<p>34 А Рахіль узяла божки, і вложила їх до сідла верблюда, та й сіла на них. І обмацав Лаван усього намета, — і <i>нічого</i> не знайшов.
<p>35 А вона сказала до батька свого: „Нехай не палає гнів в очах батька мого, бо я не можу встати перед обличчям твоїм, бо в мене <i>тепер</i> звичайне жіноче“. І перешукав він, — та божків не знайшов.
<p>36 І запалав Яків гнівом, і сварився з Лаваном. І відповів Яків, і сказав до Лавана: „Яка провина моя, який мій гріх, що ти гнався за мною,
<p>37 що ти обмацав усі мої речі? Що́ ти знайшов зо всіх речей свого дому, положи тут перед моїми братами і братами своїми, — і нехай вони розсудять поміж нами двома.
<p>38 Я вже двадцять літ із тобою. Вівці твої та кози твої не мертвили свого плоду, а баранів отари твоєї я не їв.
<p>39 Розшарпаного диким звірем я не прино́сив до тебе, — я сам ніс ту шкоду. Від мене домагався ти того, що́ було вкрадене вдень, і що́ було вкрадене вночі.
<p>40 Бувало, що вдень з'їдала мене спекота, а вночі па́морозь, а мій сон мандрував від моїх очей.
<p>41 Таке мені двадцять літ у твоїм домі... Служив я тобі чотирнадцять літ за двох дочок твоїх, і шість літ за отару твою, а ти десять раз зміняв мені свою заплату!
<p>42 Коли б не був при мені Бог батька мого, Бог Авраамів, і не Той, Кого боїться Ісак, то тепер ти відіслав би мене впорожні́!... Біду мою й труд рук моїх Бог бачив, — і виказав <i>це</i> вчора вночі“.
<p>43 І відповів Лаван і сказав до Якова: „До́чки — дочки мої, а діти — мої діти, а отара — моя отара, і все, що́ ти бачиш — то моє. А дочкам моїм, що́ зроблю їм сьогодні, або їхнім дітям, що вони породили їх?
<p>44 А тепер ходи, — я й ти вчинімо умову, і <i>оце</i> буде свідком поміж мною й поміж тобою“.
<p>45 І взяв Яків каменя, і поставив його за пам'ятника.
<p>46 І сказав Яків браттям своїм: „Назбирайте каміння“. І назбирали каміння вони, та й зробили могилу, і їли там на тій могилі.
<p>47 І назвав її Лаван: Еґар-Сагадута,<f>[97]</f> а Яків її назвав: Ґал-Ед.<f>[98]</f>
<p>48 І промовив Лаван: „Ця могила — свідок між мною й між тобою сьогодні", тому то й названо ймення її: Ґал-Ед
<p>49 і Міцпа,<f>[99]</f> бо сказав: „Нехай дивиться Господь між мною й між тобою, коли ми розійдемося один від о́дного.
<p>50 Коли ти будеш кри́вдити дочо́к моїх, і коли візьмеш за жінок понад дочок моїх, то не люди́на з нами, <i>а</i> дивися — Бог свідок між мною й між тобою!“
<p>51 А Яків сказав до Лавана: „Ось ця могила, й ось той пам'ятник, якого поставив я між собою й між тобою.
<p>52 Свідок ця могила, і свідок цей пам'ятник, що я не перейду́ цієї могили до тебе, і ти не пере́йдеш до мене цієї могили та цього пам'ятника на зле.
<p>53 Розсудить між нами Бог Авраамів і Бог Нахорів, Бог їхнього батька“. І Яків присягнув Тим, Кого боїться його батько Ісак.
<p>54 І приніс Яків жертву на горі, і покликав братів своїх їсти хліб. І вони їли хліб і ночували на горі.

<h4>32</h4>
<p>1 І встав Лаван рано вранці, і поцілував онуків своїх, і дочок своїх, — і поблагословив їх. І пішов, та й вернувся Лаван до місця свого.
<p>2 А Яків пішов на дорогу свою. І спіткали його Божі Анголи́.
<p>3 І Яків сказав, коли їх побачив: „Це Божий табір!“ І він назвав ім'я́ тому місцю: Маханаїм.<f>[100]</f>
<p>4 І послав Яків послів перед собою до Ісава, брата свого, до землі Сеїр, до краю едомського.
<p>5 І наказав їм, говорячи: „Скажіть так моєму панові Ісавові: Так сказав раб твій Яків: Я мешкав з Лаваном, і заде́ржався аж дотепер.
<p>6 І маю я вола та осла, і отару, і раба, і невільницю. І я послав розказати панові моєму, щоб знайти милість в очах твоїх“.
<p>7 І вернулися посли до Якова, та й сказали: „Ми прийшли були до брата твого до Ісава, а він також іде назустріч тобі, і чотири сотні людей з ним.“
<p>8 І Яків сильно злякався, і був затурбований.<f>[101]</f> І він поділив наро́д, що був з ним, і дрібну та велику худобу, і верблюди на два табори.
<p>9 І сказав: „Коли при́йде Ісав до табору одного, і розі́б'є його, то вціліє позосталий табір“.
<p>10 І Яків промовив: „Боже батька мого Авраама, і Боже батька мого Ісака, Господи, що сказав Ти мені: „Вернися до Краю свого, і до місця свого народження, і Я зроблю́ тобі добре“.
<p>11 Я не вартий усіх отих милостей, і всієї вірности, яку Ти чинив був Своєму рабові, бо з <i>самою</i> своєю палицею перейшов я був цей Йорда́н, а тепер я стався на два табори.
<p>12 Збережи ж мене від руки мого брата, від руки Ісава, бо боюсь я його, щоб він не прийшов та не побив мене <i>і</i> матері з дітьми.
<p>13 А Ти ж був сказав: „Учинити добро — учиню я з тобою добро; а наща́дки твої́ покладу, як той мо́рський пісок, що його не злічити через безліч“.
<p>14 І він переночував там тієї ночі, і взяв із того, що́ під руку прийшло, дар для Ісава, брата свого:
<p>15 кіз двісті, і козлів двадцятеро, овець двісті, і баранів двадцятеро,
<p>16 верблюдиць дійних та їх жереб'ят тридцятеро, корів сорок, а биків десятеро, ослиць двадцятеро, а ослят десятеро.
<p>17 І дав до рук рабів своїх кожне стадо окремо. І сказав він до рабів своїх: „Ідіть передо мною, і позоставте відстань поміж стадом і стадом“.
<p>18 І він наказав першому, кажучи: „Коли спіткає тебе Ісав, брат мій, і запитає тебе так: Чий ти, і куди ти йдеш, і чиє те, що перед тобою?
<p>19 то скажеш: Раба твого Якова це подарунок, посланий панові моєму Ісавові. А ото й він сам за нами“.
<p>20 І наказав він і другому, і третьому, також усім, що йшли за стадами, говорячи: „Таким словом будете говорити до Ісава, коли ви зна́йдете його,
<p>21 і скажете: Ось і раб твій Яків за нами, бо він сказав: Нехай я вблагаю його оцим дарунком, що йде передо мною, а потім побачу обличчя його, — може він піді́йме обличчя моє.“<f>[102]</f>
<p>22 І йшов подарунок перед ним, а він ночував тієї ночі в таборі.
<p>23 І встав він тієї ночі, і взяв обидві жінки свої, і обидві невільниці свої та одинадцятеро дітей своїх, і перейшов брід Яббок.
<p>24 І він узяв їх, і перепровадив через потік, і перепровадив те, що в нього було.
<p>25 І зостався Яків сам. І боровся з ним <i>якийсь</i> Муж, аж поки не зійшла досвітня зоря.
<p>26 І Він побачив, що не подужає його, і доторкнувся до сугло́бу стегна́ його. І звихнувся сугло́б стегна́ Якова, як він боровся з Ним.
<p>27 І промовив: „Пусти Мене, бо зійшла досвітня зоря“. А той відказав: „Не пущу́ Тебе, коли не поблагосло́виш мене“.
<p>28 І промовив до нього: „Як твоє ймення!“ Той відказав: „Яків“.
<p>29 І сказав „Не Яків буде називатися вже ймення твоє, але Ізра́їль,<f>[103]</f> бо ти боровся з Богом та з людьми, — і подужав“.
<p>30 І запитав Яків і сказав: „Скажи ж Ім'я Своє“. А Той відказав: „Пощо питаєш про Ймення Моє!“ І Він поблагословив його там.
<p>31 І назвав Яків ім'я́ того місця: Пенуїл,<f>[104]</f> бо „бачив був Бога лицем у лице, та збереглася душа<f>[105]</f> моя“.
<p>32 І засвітило йому сонце, коли він перейшов Пенуїл. І він кульгав на своє стегно́.
<p>33 Тому не їдять Ізраїлеві сини жили стегна, що на сугло́бі стегна́, аж до сьогодні, бо Він доторкнувся був до стегна́ Якового, жили стегна.

<h4>33</h4>
<p>1 І звів Яків очі свої, та й побачив, аж ось іде Ісав, а з ним чотири сотні людей. І він поділив своїх дітей на Лію, і на Рахіль, і на обо́х невільниць своїх.
<p>2 І поставив він тих невільниць і дітей їх напереді, а Лію й дітей її <i>перед</i>останніми, а Рахіль та Йо́сипа останніми.
<p>3 А сам пішов перед ними, і вклонився до землі сім раз, аж поки підійшов до брата свого.
<p>4 І побіг Ісав назустріч йому, і обняв його, і впав на шию йому, і цілував його. І вони заплакали.
<p>5 І звів свої очі <i>Ісав</i>, і побачив жінок та дітей. І сказав: „Хто то такі?“ А той відказав: „Діти, якими обдарував Бог твого раба“.
<p>6 І підійшли сюди невільниці, і їхні діти, та й вклонилися.
<p>7 І підійшла також Лія та діти її, і вклонилися, а потім підійшов Йо́сип і Рахі́ль, та й вклонилися.
<p>8 І сказав <i>Ісав</i>: „А що це за ці́лий табір той, що я спіткав?“ А той відказав: „Щоб знайти милість в очах мого пана“.
<p>9 А Ісав сказав: „Я маю багато, мій брате, — твоє нехай бу́де тобі“.
<p>10 А Яків сказав: „Ні ж бо! Коли я знайшов милість в очах твоїх, то візьми дарунка мого з моєї руки. Бож я побачив обличчя твоє, ніби побачив Боже лице, і ти собі уподобав мене.
<p>11 Візьми ж благослове́ння моє, що припроваджене тобі, бо Бог був милостивий до мене, та й маю я все“. І благав він його, — і той узяв.
<p>12 І промовив <i>Ісав</i>: „Рушаймо й ходім, а я піду́ обік те́бе“.
<p>13 А той відказав: „Пан мій знає, що діти молоді, а дрібна та велика худоба в мене дійні. Коли погнати їх один день, то вигине вся отара.
<p>14 Нехай же піде пан мій перед очима свого раба, а я піду́ поволі за ногою скотини, що передо мною, і за ногою дітей, аж поки не прийду́ до пана свого до Сеїру“.
<p>15 І промовив Ісав: „Позоставлю ж з тобою <i>трохи</i> з людей, що зо мною“. А той відказав: „Пощо знаходжу я <i>таку</i> милість в очах свого пана?“
<p>16 І вернувся того дня Ісав на дорогу свою до Сеїру.
<p>17 А Яків подався до Суккоту, і збудував собі хату, а для худоби своєї поробив курені́, тому назвав ім'я́ тому місцю: Сукко́т.<f>[106]</f>
<p>18 І Яків, коли він прийшов із Падану арамейського, прибув спокійно до міста Сихем у Кра́ї ханаанському, і розта́борився перед містом.
<p>19 І купив він кусок поля, де розклав намета свого, з руки синів Гамора,<f>[107]</f> батька Сихема, за сто срібнякі́в.
<p>20 І поставив там жертівника, і назвав його: Ел-Елогей-Ізраїль.<f>[108]</f>

<h4>34</h4>
<p>1 І вийшла була Діна, дочка Лії, яка вродила <i>її</i> Якову, щоб подивитися на дочок того кра́ю.
<p>2 І побачив її Сихем, син Гамора хіве́янина, начальника того краю, і взяв її, і лежав із нею, і збезчестив її.
<p>3 І пригорнулася душа його до Діни, дочки Якової, і покохав він дівчину, і говорив до серця дівочого.
<p>4 І сказав Сихем до Гамора, батька свого, говорячи: „Візьми те дівча за жінку для мене!“
<p>5 А Яків почув, що той збезчестив Діну, дочку його, а сини його були з худобою його на полі. І мовчав Яків, аж поки прибули́ вони.
<p>6 І вийшов Гамор, Сихемів батько, до Якова, щоб поговорити з ним.
<p>7 І прийшли сини Яковові з поля, коли почули, і засмутились ці люди, і сильно запалав їхній <i>гнів</i>, бо той ганьбу зробив в Ізраїлі тим, що лежав із дочкою Якова, а так не робиться.
<p>8 А Гамор говорив з ними, кажучи: „Син мій Сихем, — запрагла душа його вашої дочки. Дайте ж її йому за жінку!
<p>9 І посвоячтеся з нами, — дайте нам ваші дочки, а наші дочки візьміть собі.
<p>10 І осядьтеся з нами, а цей край буде перед вами. Сидіть і перемандруйте його, і набувайте на власність у нім“.
<p>11 І промовив Сихем до батька її та до братів її: Нехай я знайду́ милість у ваших очах, і що ви скажете мені — я дам.
<p>12 Сильно побільші́ть на мене ві́но та дарунок, а я дам, як мені скажете, — та <i>тільки</i> дайте мені дівчину за жінку!“
<p>13 І відповіли́ сини Якова Сихемові та Гаморові, батькові його, підступом, сказали, бо він збезчестив Діну, сестру їх.
<p>14 І сказали до них: „Ми не можемо зробити тієї речі, видати сестру нашу чоловікові, що має крайню плоть, бо то ганьба для нас.
<p>15 Ми тільки за те прихилимось до вас, коли ви станете, як ми, — щоб у вас був обрізаний кожний чоловічої статі.
<p>16 І дамо вам своїх дочок, а ваших дочок візьмемо собі, й осядемось із вами, і станемо одним наро́дом.
<p>17 А коли ви не послухаєте нас, щоб обрізатися, то ми візьмемо свої дочки, та й пі́демо“.
<p>18 І їхні слова були добрі в очах Гамора та в очах Сихема, сина Гаморового.
<p>19 І не загаявся юнак той учинити ту річ, бо полюбив дочку Якова. А він був найповажніший у всім домі батька свого.
<p>20 І прибув Гамор та Сихем, син його, до брами міста, і промовили до людей свого міста, говорячи:
<p>21 „Ці люди — вони приязні до нас, і нехай осядуть у краю, і нехай перемандрують його, а цей край ось — розлогий<f>[109]</f> перед ними. Дочок їхніх візьмі́мо собі за жінок, а наших дочок даймо їм.
<p>22 Тільки за це прихиляться до нас ці люди, щоб сидіти з нами, і щоб стати одним народом, — коли в нас бу́де обрізаний кожен чоловічої статі, як <i>і</i> вони обрізані.
<p>23 Отара їхня, і майно їхнє, і вся їхня худоба — хіба не наші вони? Тільки прихилімося до них, і нехай вони осядуть із нами.
<p>24 І послухали Гамора та Сихема, сина його, усі, хто виходив з брами його міста. І були обрізані всі чоловічої статі, усі, хто виходив з брами міста його.
<p>25 І сталося третього дня, коли вони хворі були, то два сини Яковові, Симеон і Левій, брати Дінині, взяли кожен меча свого, і безпечно напали на місто, і повбивали всіх чоловіків.
<p>26 Також Гамора й Сихема, сина його, забили мечем, і забрали Діну з дому Сихемового, та й вийшли.
<p>27 Сини Якова напали на трупи, і пограбували місто за те, що вони збезчестили їхню сестру.
<p>28 Забрали дрібну й велику худобу їх, і осли їх, і що <i>було</i> в місці, і що на полі,
<p>29 і ввесь маєток їхній, і всіх їхніх дітей, і їхніх жінок забрали в неволю, і пограбували все, що́ <i>де</i> в домі було.
<p>30 І сказав Яків до Симеона й до Левія: „Ви зробили мене нещасливим, бо зробили мене зненавидженим у мешканців цього краю, у ханаане́янина й периззеянина. Ми люди нечисленні, а вони зберуться на мене, та й поб'ють мене, і буду знище́ний я та мій дім“.
<p>31 А вони відказали: „Чи він мав би зробити нашу сестру блудницею?“

<h4>35</h4>
<p>1 І сказав Бог до Якова: „Уставай, вийди до Бет-Елу, і там осядься, і зроби там жертівника Богові, що явився тобі, як ти втікав був перед Ісавом, братом своїм“.
<p>2 І сказав Яків до дому свого, до всіх, хто <i>був</i> із ним: „Усуньте чужинних богів, які є серед вас, і очистьтеся, і змініть свою одіж.
<p>3 І встаньмо, і підім до Бет-Елу, і зроблю́ я там жертівника Богові, що відповів мені в день мого утиску,<f>[110]</f> і був зо мною в дорозі, якою ходив я“.
<p>4 І вони віддали Якову всіх чужинних богів, що були в їх руках, і сережки, що в їхніх ушах, а Яків сховав їх під дубом, що перед Сихемом.
<p>5 І вирушили вони. І великий<f>[111]</f> жах обгорнув ті міста, що навколо них, і вони не гналися за синами Якова.
<p>6 І прибув Яків до Лузу, що в землі ханаанській, цебто до Бет-Елу, він і ввесь наро́д, що був з ним.
<p>7 І збудував він там жертівника, та й назвав те місце: Ел Бет-Ел,<f>[112]</f> бо там явився йому Бог,<f>[113]</f> коли він утікав перед своїм братом.
<p>8 І вмерла Девора, мамка Ревеки, і була похована нижче Бет-Елу під дубом, а він назвав ім'я йому: Аллон-Бахут.<f>[114]</f>
<p>9 І ще явився Бог до Якова, коли він прийшов був із Падану арамейського, і поблагословив його.
<p>10 І сказав йому Бог: „Ім'я твоє Яків. Не буде вже кликатися ім'я твоє Яків, але Ізра́їль буде ім'я́ твоє“. І назвав ім'я йому: Ізра́їль.
<p>11 І сказав йому Бог: „Я Бог Всемогутній! Плодися й розмножуйся, — наро́д і громада народів буде з тебе, і царі вийдуть із сте́гон твоїх.
<p>12 А той Край, що я дав його Авраамові та Ісакові, — дам його тобі, і нащадку твоєму по тобі дам Я той Край“.
<p>13 І вознісся Бог з-понад нього в місці, де з ним говорив.
<p>14 І поставив Яків пам'ятника на тому місці, де Він говорив з ним, пам'ятника кам'яного, і вилив на нього винне лиття, і полив його оливою.
<p>15 І назвав Яків ім'я місцю, що там говорив із ним Бог: Бет-Ел.
<p>16 І він рушив із Бет-Елу. І була ще ківра<f>[115]</f> землі до Ефрати, а Рахіль породила, і були важкі її пологи.
<p>17 І сталося, коли важкі були її пологи, то сказала їй баба-сповитуха: „Не бійся, бо й це тобі син“.
<p>18 І сталося, коли виходила душа її, бо вмирала вона, то назвала ім'я йому: Бен-Оні,<f>[116]</f> а його батько назвав його: Веніями́н.<f>[117]</f>
<p>19 І вмерла Рахіль, і була похована на дорозі до Ефрати, це є Віфлеєм.<f>[118]</f>
<p>20 І поставив Яків пам'ятника на гробі її, — це надгро́бний пам'ятник Рахілі аж до сьогодні.
<p>21 І рушив Ізраїль, і розтягнув намета свого далі до Міґдал-Едеру.<f>[119]</f>
<p>22 І сталося, коли Ізраїль перебував у тім краї, то Рувим пішов і ліг із Білгою, наложницею батька свого. І почув Ізраїль, і було це злим йому. <h>Нащадки Якова</h> А в Якова було дванадцятеро синів.
<p>23 Сини Ліїні: перворідний Якова Руви́м, і Симео́н, і Леві́й, і Юда, і Іссаха́р, і Завуло́н.
<p>24 Сини Рахілині: Йо́сип і Веніями́н.
<p>25 А сини Білги, невільниці Рахілиної: Дан і Нефтали́м.
<p>26 А сини Зілпи, невільниці Ліїної: Ґад і Аси́р. Оце сини Якова, що йому народжено в Падані арамейському.
<p>27 І прибув Яків до Ісака, свого батька, до Мамре́, до Кир'ят-Арби, цебто Хеврону, що там жив Авраам та Ісак.
<p>28 І були Ісакові дні сто літ і вісімдесят літ.
<p>29 І впоко́ївся Ісак та й помер, і прилучився до своє́ї рідні, старий та нажившись. І поховали його Ісав та Яків, сини його.

<h4>36</h4>
<p>1 А оце нащадки Ісава, цебто Едома.
<p>2 Ісав узяв жінок своїх з дочок ханаанських, — Аду, дочку Елона хіттеянина, та Оголіваму, дочку Ани, дочку Ців'она хівеянина,
<p>3 та Босмат, дочку Ізмаїлову, сестру Невайотову.
<p>4 І породила Ада Ісавові Еліфаза, а Босмат породила Реуїла,
<p>5 а Оголівама породила Суша, і Ялама, і Кораха. Оце сини Ісавові, що були йому народжені в ханаанській землі.
<p>6 І взяв Ісав жінок своїх, і синів своїх, і дочок своїх, і всі душі<f>[120]</f> дому свого, і худобу свою, і все стадо своє, і все своє майно, що набув у ханаанській землі, та й пішов до Краю від обличчя Якова, брата свого,
<p>7 бо маєток їх був більший, щоб пробува́ти їм разом, і край їх часового замешкання не міг вмістити їх через їхню худобу.
<p>8 І осівся Ісав на горі Сеїр, Ісав — він Едом.
<p>9 А оце нащадки Ісава, батька Едому на горі Сеїр.
<p>10 Оце ймення синів Ісавових: Еліфаз, син Ади, жінки Ісавової, Реуїл, син Босмати, Ісавової жінки.
<p>11 А сини Еліфазові були: Теман, Омар, Цефо́, і Ґатам, і Кеназ.
<p>12 А Тимна була наложниця Еліфаза, Ісавового сина, і породила вона Еліфазові Амали́ка. Оце сини́ Ади, Ісавової жінки.
<p>13 А оце сини Реуїлові: Нагат і Зера, Шамма й Мізза. Оце сини Босмати, Ісавової жінки.
<p>14 А оці були сини Оголівами, дочки Ани, дочки Ців'она, Ісавової жінки, — і вродила вона Ісаву Єуша, і Ялама, і Корея.
<p>15 А оце провідники Ісавових синів. Сини Еліфаза, Ісавового перворідного: провідник Теман, провідник Омар, провідник Цефо, провідник Кеназ,
<p>16 провідник Корей, провідник Ґатам, провідник Амалик. Оце провідники Еліфаза в краю Едома, оце сини Ади.
<p>17 А оце сини Реуїла, Ісавового сина: провідник Нагат, провідник Зерах, провідник Шамма, провідник Мізза. Оце провідники Реуїлові в краю едомському, оце сини Босмати, Ісавової жінки.
<p>18 А оце сини Оголівами, жінки Ісава: провідник Еуш, провідник Ялам, провідник Корей, — оце провідники Оголівами, дочки Ани, Ісавової жінки.
<p>19 Оце сини Ісава, цебто Едома, і оце їхні провідники.
<p>20 Оце сини Сеїра, хореянина, мешканці цієї землі: Лотан і Шовал, і Ців'он, і Ана,
<p>21 і Дішон, і Ецев, і Дішан, — оце провідники хореянина, сини Сеїру, краю едомського.
<p>22 А сини Лотана були: Хорі й Гемам, а Лотанова сестра — Тимна.
<p>23 А оце сини Шовалові: Алван і Манахат, і Евал, Шефо, і Онам.
<p>24 А ото сини Ців'онові: і Айя, і Ана, той Ана, що знайшов був в пустині гарячі джерела, коли пас осли Ців'она, свого батька.
<p>25 А оце діти Ани: Дішон, і Оголівама, дочка Ани.
<p>26 А оце сини Дішо́нові: Хемдан, і Ешбан, і Ітран, і Керан.
<p>27 Ото сини Ецера: Білган, і Зааван, і Акан.
<p>28 Оце сини Дішана: Уц і Аран.
<p>29 Оце провідники хореянина: провідник Лотан, провідник Шовал, провідник Ців'он, провідник Ана,
<p>30 провідник Дішон, провідник Ецер, провідник Дішан, — оце провідники хореянина за їхніми провідниками в краї Сеїр.
<p>31 А оце царі, що царювали в краю Едома перед царюва́нням царя в синів Ізраїлевих.
<p>32 І царював в Едомі Бела, син Беора, а ймення його міста Дінгава.
<p>33 І вмер Бела, і зацарював замість нього Йовав, син Зераха з Боцри.
<p>34 І вмер Йовав, і зацарював замість нього Хушам із землі теманіянина.
<p>35 І вмер Хушам, і зацарював замість нього Гадад, син Бедада, що побив мідіян на полі Моава, а ймення його міста Авіт.
<p>36 І вмер Гадад, і зацарював замість нього Самла з Машеку.
<p>37 І вмер Самла, і зацарював замість нього Саул з Реховоту надрічного.
<p>38 І вмер Саул, і зацарював замість нього Баал-Ханан, син Ахборів.
<p>39 І вмер Баал-Ханан, син Ахборів, і зацарював замість нього Гадад, а ім'я́ його міста Пау, а ім'я його жінки Мегетав'іл, дочка Матреди, дочки Ме-Загава.
<p>40 А оце імена провідників Ісавових за їхніми родами, за місцями їх, їхніми іменами: провідник Тимна, провідник Алва, провідник Етет,
<p>41 провідник Оголівама, провідник Ела, провідник Пінон,
<p>42 провідник Кеназ, провідник Теман, провідник Мівцар,
<p>43 провідник Маґдіїл, провідник Ірам. Оце провідники Едома — він же Ісав, батько Едому за їхніми осе́лями в кра́ї їхнього володіння.

<h4>37</h4>
<p>1 І осівся Яків у Краї мешкання батька свого, в Краї ханаанському.
<p>2 Оце о́повість про Якова. Йо́сип, віку сімнадцяти літ, пас, як юнак, отару з братами своїми, з синами Білги та з синами Зілпи, жінок батька свого. І Йо́сип доносив недобрі звістки про них до їхнього батька.
<p>3 А Ізра́їль любив Йо́сипа над усіх синів своїх, бо він був у нього сином старости. І він справив йому квітчасте вбрання́.
<p>4 І бачили його браття, що їх батько полюбив його над усіх братів його, — і знена́виділи його, і не могли говорити з ним спокійно.
<p>5 І снився був Йо́сипові сон, і він розпові́в своїм браттям, а вони ще збільшили нена́висть до нього.
<p>6 І сказав він до них: „Послухайте но про той сон, що снився мені.
<p>7 А ото ми в'яжемо снопи серед поля, і ось мій сніп зачав уставати, та й став. І ось оточують ваші снопи, — та й вклоняються снопові моєму“.
<p>8 І сказали йому його браття: „Чи справді ти будеш царювати над нами, чи теж справді ти будеш панувати над нами?“ І вони збільшили ненависть до нього через сни його та через слова його.
<p>9 І снився йому ще сон інший, і він оповів його братам своїм, та й сказав: „Оце снився мені ще сон, — і ось сонце та місяць та одинадцять зір вклоняються мені“.
<p>10 І він розповів <i>це</i> батькові своєму та браттям своїм. І докорив йому ба́тько його, та й промовив до нього: „Що́ то за сон, що снився тобі? Чи справді при́йдемо ми, я та мати твоя та брати твої, щоб уклонитися тобі до землі?“
<p>11 І заздрили йому брати його, а батько його запам'ята́в ці слова.
<p>12 І пішли брати його пасти отару свого батька в Сихем.
<p>13 І сказав Ізра́їль до Йо́сипа: „Таж брати твої пасуть у Сихемі! Іди ж, і я пошлю тебе до них!“ А той відказав йому: „Ось я!“
<p>14 І сказав він до нього: „Піди но, побач стан братів твоїх і стан отари, та й дай мені відповідь“. І він послав його з долини Хеврону, і той прибув до Сихему.
<p>15 І знайшов його <i>один</i> чоловік, — а він ось блукає по полю. І запитав його той чоловік, кажучи: „Чого ти шукаєш?“
<p>16 А той відказав: „Я шукаю братів своїх. Скажи ж мені, де вони випасають?“
<p>17 І сказав той чоловік: „Вони пішли звідси, бо я чув, як казали вони: Ходімо до Дотаїну“. І пішов Йо́сип за своїми братами, і знайшов їх у Дотаїні.
<p>18 А вони побачили його зда́лека, і поки він набли́зився до них, то змовлялися на нього, щоб убити його.
<p>19 І сказали вони один о́дному: „Ось іде той сновидець!<f>[121]</f>
<p>20 А тепер давайте вбиймо його, і вкиньмо його до однієї з ям, та й скажемо: Дикий звір з'їв його! І побачимо, що буде з його снами“.
<p>21 І почув <i>це</i> Руви́м, і визволив його з руки їхньої, і сказав: „Не губімо душі його!“
<p>22 І сказав до них Рувим: „Не проливайте крови, — киньте його до ями тієї, що в пустині, а руки́ не кладіть на нього", щоб визволити його з їхньої руки, щоб вернути його до батька його.
<p>23 І сталося, коли прийшов Йо́сип до братів своїх, то вони стягнули з Йосипа вбрання його, вбрання квітчасте, що на ньому <i>було</i>.
<p>24 І взяли його, та й кинули його до ями, а яма та порожня <i>була</i>, — не було в ній води.
<p>25 І сіли вони попоїсти хліба. І звели вони очі свої та й побачили, — ось караван ізмаїлітів іде з Ґілеаду, а верблюди їхні несуть пахощі, і бальзам, і ладан, — іде він спровадити <i>це</i> до Єгипту.
<p>26 І сказав Юда до своїх братів: „Яка ко́ристь, що вб'ємо нашого брата, і затаїмо́ його кров?
<p>27 Давайте продамо його Ізма́їльтянам, — і рука наша нехай не буде на ньому, бо він брат нам, він наше тіло“. І послухалися брати його.
<p>28 І коли прохо́дили мідіяніти, купці, то витягли й підняли Йо́сипа з ями. І продали Йосипа ізмаїльтянам за двадцять срібняків, а ті повели Йосипа до Єгипту.
<p>29 А Рувим вернувся до ями, — аж нема Йосипа в ямі! І розірвав він одежу свою...
<p>30 І вернувся він до братів своїх, та й сказав: „Немає хло́пця! А я, —— куди я піду́?“
<p>31 А вони взяли Йо́сипове вбрання́, і зарізали козла, і вмочили вбрання в кров.
<p>32 І послали вони квітчасте вбрання, і принесли до свого батька, та й сказали: „Оце ми знайшли. Пізнай но, чи це вбрання — твого сина воно, чи ні?“
<p>33 А він пізнав його та й сказав: „Вбрання мого сина... Дикий звір його з'їв... Справді розшарпаний Йо́сип!“
<p>34 І роздер Яків одіж свою, і зодягнув вере́тище на сте́гна свої, і багато днів справляв жалобу по синові своє́му...
<p>35 І зачали всі сини його та всі дочки його потіша́ти його. Але він не міг утішитися, та й сказав: „У жало́бі зійду я до сина мого до шеолу“.<f>[122]</f> І плакав за ним його ба́тько.
<p>36 А мідіяніти продали Йо́сипа до Єгипту, до Потіфара, царедворця фараонового, начальника царсько́ї сторожі.

<h4>38</h4>
<p>1 Сталося того ча́су, і відійшов Юда від братів своїх, і розташувався аж до одного адулламітянина, а ймення йому Хіра.
<p>2 І побачив там Юда дочку одного ханаанеянина, а ім'я йому Шуа, і взяв її, і з нею зійшовся.
<p>3 І завагітніла вона, і породила сина, а він назвав ім'я йому: Ер.
<p>4 І завагітніла вона ще, і породила сина, і назвала ім'я йому: Она́н.
<p>5 І ще знову, і породила сина, і назвала ім'я йому: Шела. А <i>батько</i> був у Кезиві, як вона породила його.
<p>6 І взяв Юда жінку для Ера, свого перворідного, а ім'я їй: Тамара.<f>[123]</f>
<p>7 І був Ер, Юдин перворідний, злий в очах Господа, — і Господь його вбив.
<p>8 І сказав Юда до Онана: „Увійди до жінки брата свого, і одружися з нею, — і встанови насіння для брата свого“.
<p>9 А Онан знав, що не його буде насіння те. І сталося, коли він сходився з жінкою брата свого, то марнував насіння на землю, аби не дати <i>його</i> своєму братові.
<p>10 І було зле в очах Господа те, що він чинив, і вбив Він також його.
<p>11 І сказав Юда до Тамари, невістки своєї: „Сиди вдовою в домі батька свого, аж поки не виросте Шела, син мій“. Бо він був подумав: „Аби не вмер також він, як брати його“. І пішла Тамара, та й осілася в домі батька свого.
<p>12 І минуло багато днів, і вмерла Шуїна дочка, Юдина жінка. А коли Юда був утішений, то пішов до Тімни, до стрижіїв отари своєї, він і Хіра, товариш його адулламітянин.
<p>13 А Тамарі розповіли, кажучи: „Ось тесть твій іде до Тімни стригти отару свою“.
<p>14 І зняла вона з себе одежу вді́вства свого, і покрилася покрива́лом, і закрилася. І сіла вона при брамі Енаїм, що по дорозі до Тімни. Бо знала вона, що виріс Шела, а вона не віддана йому за жінку.
<p>15 І побачив її Юда, і прийняв її за блудни́цю, бо закрила вона обличчя своє.
<p>16 І він збочив до неї на дорогу й сказав: „А ну но я ввійду до тебе!“ Бо він не знав, що вона невістка його. А вона відказала: „Що́ даси мені, коли при́йдеш до мене?“
<p>17 А він відказав: „Я пошлю козлятко з отари“. І сказала вона: „Якщо даси заста́ву, аж поки пришлеш“.
<p>18 А він відказав: „Яка та застава, що дам я тобі?“ Та сказала: „Печатка твоя, і шнурок твій, і палиця твоя, що в руці твоїй“. І він дав їй, і зійшовся з нею, а вона завагітніла від нього.
<p>19 І встала вона та й пішла, і зняла покрива́ло своє з себе, і зодягнула одежу вдівства свого.
<p>20 А Юда послав козлятко через при́ятеля свого адулламітянина, щоб узяти заставу з руки тієї жінки. Та він не знайшов її.
<p>21 І запитав він людей її місця, говорячи: „Де та блудни́ця, що <i>була</i> в Енаїм при дорозі?“ Вони відказали: „Не була тут блудни́ця“.
<p>22 І вернувся він до Юди й сказав: „Не знайшов я її, а також люди місця того говорили: Не була тут блудни́ця“.
<p>23 І сказав Юда: „Нехай візьме собі <i>ту заставу</i>, щоб ми не стали на ганьбу. Ось я послав був те козлятко, та її не знайшов ти“.
<p>24 І сталося так десь по трьох місяцях, і розповіджено Юді, говорячи: „Упала в блуд Тамара, твоя невістка, і ось завагітніла вона через блуд“. А Юда сказав: „Виведіть її, — і нехай буде спа́лена“.
<p>25 <i>Коли</i> її вивели, то послала вона до тестя свого, говорячи: „Я завагітніла від чоловіка, що це <i>належить</i> йому“. І сказала: „Пізнай но, чия то печатка, і шнури, і ця палиця?“
<p>26 І пізнав Юда й сказав: „Вона стала справедливіша від мене, бо я не дав її Шелі, синові своєму“. І вже більше не знав він її.
<p>27 І сталося в часі, як родила вона, — а ось близнята в утробі її.
<p>28 І сталося, як родила вона, показалася рука <i>одного</i>; і взяла баба-сповитуха, і пов'язала на руку йому нитку червону, говорячи: „Цей вийшов найперше“.
<p>29 І сталося, що він втягнув свою руку, а ось вийшов його брат. І сказала вона: „На́що ти роздер для себе перепо́ну?“ І назвала ім'я йому Перец.<f>[124]</f>
<p>30 А потім вийшов брат його, що на руці його <i>була</i> нитка червона. І вона назвала ім'я йому: Зе́рах.<f>[125]</f>

<h4>39</h4>
<p>1 А Йо́сип був відведений до Єгипту. І купив його Потіфа́р, царедворець фараонів, начальник царсько́ї сторожі, муж єги́птянин, з руки ізмаїльтян, що звели його туди.
<p>2 І був Госпо́дь з Йо́сипом, а він став чоловіком, що мав щастя. І пробува́в він у домі свого пана єги́птянина.
<p>3 І побачив його пан, що Господь з ним, і що в усьому, що він робить, Госпо́дь щастить у руці його.
<p>4 І Йо́сип знайшов милість в очах його, і служив йому. А той призна́чив його над домом своїм, і все, що мав, віддав в його руку.
<p>5 І сталося, — відко́ли він призна́чив його в домі своїм, і над усім, що він мав, то поблагословив Господь дім єгиптянина через Йосипа. І було благослове́ння Господнє в усьому, що він мав, — у домі й на полі.
<p>6 І він позоставив усе, що мав, у руці Йо́сиповій. І не знав він при ньому нічого, окрім хліба, що їв. А Йо́сип був гарного стану та вродливого вигляду.
<p>7 І сталося по тих пригодах, і звела́ свої очі на Йосипа жінка пана його. І сказала вона: „Ляж зо мною!“
<p>8 А він відмовився, і сказав до жінки пана свого: „Тож пан мій не знає при мені нічого у домі, а все, що його, він дав у мою руку.
<p>9 Нема більшого в цім домі від мене, і він не стримав від мене нічого, хібащо тебе, — бо ти жінка його. Як же я вчиню це велике зло, і згрішу перед Богом?“
<p>10 І сталося, що вона день-у-день говорила Йо́сипові, а він не слухав її, щоб лягти при ній і бути з нею.
<p>11 І сталося одного дня, і прийшов він додому робити діло своє, а там у домі не було́ нікого з людей дому.
<p>12 І схопи́ла вона його за одежу його, кажучи: „Лягай же зо мною!“ А він позоставив свою одежу в її руці, та й утік, і вибіг надвір.
<p>13 І сталося, як побачила вона, що він позоставив свою одежу в її руці та й утік надвір,
<p>14 то покликала людей свого дому, та й сказала їм, говорячи: „Дивіться, — він<f>[126]</f> припровадив нам якогось єврея, щоб той забавлявся нами! Він прийшов був до мене, щоб покластись зо мною, та я закричала сильним голосом.
<p>15 І сталося, як почув він, що я підняла свій голос і закричала, то позоставив одежу свою в мене, та й утік, і вибіг надвір.
<p>16 І я поклала його одежу при собі аж до прихо́ду пана його до свого дому“.
<p>17 І вона переказала йому цими словами, говорячи: „До мене прийшов був оцей раб єврей, що ти його привів до нас, щоб забавлятися мною.
<p>18 І сталося, як підняла я свій голос і закричала, то він позоставив свою одежу при мені, та й утік надвір“.
<p>19 І сталося, як почув пан його слова своєї жінки, що оповідала йому, кажучи: „Отакі то речі вчинив мені твій раб“, то запалився гнів його.
<p>20 І взяв його Йо́сипів пан, та й віддав його до дому в'язни́чного, до місця, де були ув'я́знені царські́ в'язні. І пробува́в він там у тім домі в'язничнім.
<p>21 А Господь був із Йосипом, і прихилив до нього милосердя, та дав йому милість в очах начальника в'язничного дому.
<p>22 І начальник в'язничного дому дав у руку Йосипа всіх в'язнів, що <i>були</i> в домі в'язничнім, і все, що́ там робили, робив він.
<p>23 Начальник в'язничного дому не бачив нічого в руці його, бо Бог був із ним, і що́ він робив, щастив йому Господь.

<h4>40</h4>
<p>1 І сталося по тих пригодах, чашник єгипетського царя та пекар провинилися були панові своєму, цареві єгипетському.
<p>2 І розгнівався фараон на двох своїх е́внухів, — на начальника чашників і на начальника пекарів.
<p>3 І віддав їх під варту до дому начальника царської сторожі до в'язничного дому, до місця, де Йосип був ув'я́знений.
<p>4 А начальник царсько́ї сторожі приставив Йосипа до них, і він їм услуговував. І були вони деякий час під вартою.
<p>5 І снився їм обом сон, кожному свій сон, однієї ночі, кожному за зна́ченням його сна, чашникові й пекареві царя єгипетського, що були ув'язнені у в'язничному домі.
<p>6 І прибув до них Йосип уранці, і побачив їх, а вони ось сумні.
<p>7 І запитав він фараонових евнухів, що були з ним під вартою в домі пана його, говорячи: „Чого ваші обличчя сьогодні сумні́?“
<p>8 А вони сказали йому: „Снився нам сон, а відгадати його немає кому“. І сказав до них Йосип: „Чи ж не в Бога відгадки? Розповіджте но мені“.
<p>9 І оповів начальник чашників Йо́сипові свій сон, і сказав йому: „<i>Бачив</i> я в сні своїм, — ось виноградний кущ передо мною.
<p>10 А в виноградному кущі три виноградні галу́зки, а він сам ніби розцвів, пустив цвіт, <i>і</i> дозріли грона його ягід.
<p>11 А в моїй руці фараонова чаша. І взяв я ті ягоди, і вичавив їх до фараонової чаші, і дав ту чашу в руку фараона“.
<p>12 І сказав йому Йо́сип: „Оце відгадка його: три виноградні галузки — це три дні.
<p>13 Ще за три дні підійме<f>[127]</f> фараон твою голову, і верне тебе на твоє становище, і ти даси́ чашу фараона до руки його за першим звича́єм, як був ти чашником його.
<p>14 Коли ти згадаєш собі про мене, як бу́де тобі добре, — то вчиниш милість мені, коли згадаєш про мене перед фараоном, і випровадиш мене з цього дому.
<p>15 Бо я був справді вкрадений із Краю єврейського, а також тут я не вчинив нічого, щоб мене вкинути до цієї ями“.
<p>16 І побачив начальник пекарів, що він добре відгадав, і промовив до Йосипа: „І я в сні своїм <i>бачив</i>, — ось три коші пе́чива на голові моїй.
<p>17 А в коші горі́шньому — зо всякого пекарського виробу фараонове їдження, а птах їв його з коша з-над моєї голови“.
<p>18 І відповів Йосип і сказав: „Оце відгадка його: три коші — то три дні.
<p>19 Ще за три дні піді́йме фараон голову твою з тебе, і повісить тебе на дереві, — і птах поїсть тіло твоє з тебе.“
<p>20 І сталося третього дня, у день народження фараона, і вчинив він гостину для всіх своїх рабів. І підняв<f>[128]</f> він голову начальника чашників і голову начальника пекарів серед своїх рабів.
<p>21 І вернув він начальника чашників на його місце, і він подав чашу в руку фараонову.
<p>22 А начальника пекарів повісив, як відгадав був їм Йо́сип.
<p>23 Та начальник чашників не пам'ятав про Йосипа, та й забув за нього.

<h4>41</h4>
<p>1 І сталося по закінченні двох літ ча́су, і сниться фараонові, — ось він стоїть над Річкою.<f>[129]</f>
<p>2 І ось виходять із Річки семеро корів гарного вигляду й ситого тіла, — і па́слися на лузі.
<p>3 А ось виходять із Річки за ними семеро корів інших, бридкі виглядом і худі тілом. І вони стали при тих коровах на березі Річки.
<p>4 І корови бридкі́ виглядом і худі тілом поз'їда́ли сім корів гарних виглядом і ситих. І прокинувся фараон.
<p>5 І <i>знову</i> заснув він. І снилося йому вдруге, — аж ось сходять на однім стеблі семеро колосків здорових та добрих.
<p>6 А ось виростає за ними семеро колосків тонких та спалених східнім вітром.
<p>7 І проковтнули ті тонкі́ колоски сім колосків здорових та повних. І прокинувся фараон, — а то <i>був</i> сон.
<p>8 І сталося рано, — і занепоко́ївся дух його. І послав він, і поскликав усіх ворожбитів Єгипту та всіх мудреців його. І фараон розповів їм свій сон, — та ніхто не міг відгадати їх фараонові.
<p>9 І говорив начальник чашників з фараоном, кажучи: „Я сьогодні згадую гріхи свої.
<p>10 Розгнівався був фараон на рабів своїх, і вмістив мене під варту дому начальника царсько́ї сторожі, мене й начальника пекарів.
<p>11 І однієї ночі снився нам сон, мені та йому, кожному снився сон за своїм зна́ченням.
<p>12 А там з нами <i>був</i> єврейський юнак, раб начальника царської сторожі. І ми розповіли́ йому, а він відгадав нам наші сни, кожному за сном його відгадав.
<p>13 І сталося, — як він відгадав нам, так і трапилося: мене ти вернув на становище моє, а того повісив“.
<p>14 І послав фараон, і покликав Йо́сипа, — і його сквапно вивели з в'язниці. І оголився, і змінив одежу свою, — і він прибув до фараона.
<p>15 І промовив фараон до Йосипа: „Снився мені сон, та нема, хто б відгадав його. А я чув про тебе таке: ти вислухуєш сон, щоб відгадати його“.
<p>16 А Йосип сказав до фараона, говорячи: „Не я, — Бог дасть у відповідь мир фараонові“.
<p>17 І сказав фараон до Йосипа: „<i>Бачив я</i> в сні своїм — ось я стою на березі Річки.
<p>18 І ось виходять із Річки семеро корів ситих тілом і гарних виглядом. І вони па́слися на лузі.
<p>19 А ось виходять за ними семеро корів інші, бідні та дуже бридкі виглядом і худі тілом. Таких бридки́х, як вони, я не бачив у всьому краї єгипетському.
<p>20 І корови худі та бридкі поз'їда́ли сім корів перших ситих.
<p>21 І ввійшли вони до черева їхнього, та не було знати, що ввійшли вони до черева їхнього, — і вигляд їх був лихий, як на початку. І я прокинувся.
<p>22 І побачив я в сні своїм <i>знов</i>, аж ось сходять на однім стеблі семеро колосків повних та добрих.
<p>23 А ось виростає за ними семеро колосків худих, тонких, спалених східнім вітром.
<p>24 І проковтнули ті тонкі колоски сім колосків добрих. І розповів я <i>те</i> ворожбитам, та не було, хто б мені роз'яснив“.
<p>25 І сказав Йо́сип до фараона: „Сон фараонів — один він. Що́ Бог робить, те Він звістив фараонові.
<p>26 Семеро корів добрих — то сім літ, і семеро колосків добрих — сім літ вони. А сон — один він.
<p>27 А сім корів худих і бридки́х, що вийшли за ними, — сім літ вони, і сім колосків порожніх і спалених східнім вітром — то бу́дуть сім літ голодних.
<p>28 Оце та річ, що я сказав був фараонові: Що́ Бог робить, те Він показав фараонові.
<p>29 Ось приходять сім літ, — великий достаток у всім краї єгипетськім.
<p>30 А по них настануть сім літ голодних, — і буде забутий увесь той достаток в єгипетській землі, і голод винищить край.
<p>31 І не буде видно того достатку в краї через той голод, <i>що настане</i> по́тім, бо він буде дуже тяжки́й.
<p>32 А що сон повторився фараонові двічі, це <i>значить</i>, що справа ця постановлена від Бога, і Бог незабаром виконає її.
<p>33 А тепер нехай фараон наздрить чоловіка розумного й мудрого, і нехай поставить його над єгипетською землею.
<p>34 Нехай учинить фараон, і нехай призна́чить урядників над краєм, і нехай за сім літ достатку збирає п'ятину <i>врожаю</i> єгипетської землі.
<p>35 І нехай вони позбирають усю їжу тих добрих років, що приходять, і нехай вони позбирають збіжжя під руку фараонову, <i>на</i> їжу по містах, і нехай бережуть.
<p>36 І буде та їжа на запа́с для краю на сім літ голодних, що настануть в єгипетській землі, — і край не буде знищений голодом“.
<p>37 І була ця річ добра в оча́х фараона та в очах усіх його рабів.
<p>38 І сказав фараон своїм рабам: „Чи зна́йдеться чоловік, як оцей, що Дух Божий у нім?“
<p>39 І сказав фараон Йосипові: „Що Бог відкрив тобі це все, то немає такого розумного й мудрого, як ти.
<p>40 Ти бу́деш над домом моїм, а <i>слів</i> твоїх уст буде слухатися ввесь наро́д мій. Тільки троном я буду вищий від тебе“.
<p>41 І сказав фараон Йо́сипові: „Дивись, — я поставив тебе над усім краєм єгипетським“.
<p>42 І зняв фараон персня свого з своєї руки, та й дав його на руку Йо́сипову, і зодягнув його в одежу віссо́нну, а на шию йому повісив золотого ланцюга.
<p>43 І зробив, що він їздив його другим по́возом, і кричали перед обличчям його: „Кланяйтеся!“ І поставив його над усім єгипетським краєм.
<p>44 І сказав фараон Йосипові: „Я фараон, а без тебе ніхто не підійме своєї руки та своєї ноги в усім краї єгипетськім“.
<p>45 І назвав фараон ім'я Йосипові: Цофнат-Панеах,<f>[130]</f> і дав йому за жінку Оснату, дочку Поті-Фера, жерця Ону. І Йосип піднявся над єгипетським краєм.
<p>46 А Йосип був віку тридцяти літ, коли він став перед лицем фараона, царя єгипетського. І пішов Йосип від лиця фараонового, і перейшов через увесь єгипетський край.
<p>47 А земля в сім літ достатку родила на <i>повні</i> жмені.
<p>48 І зібрав він усю їжу семи літ, що була в єгипетськім кра́ї, і вмістив їжу по містах: їжу поля міста, що навколо нього, вмістив у ньо́му.
<p>49 І зібрав Йо́сип збіжжя дуже багато, як мо́рський пісок, аж перестав рахувати, бо не було <i>вже</i> числа.
<p>50 А Йосипові, поки прийшов рік голодний, уродилися два сини, що вродила йому Осната, дочка Поті-Фера, жерця Ону.
<p>51 І назвав Йо́сип ім'я́ перворідному: Манасі́я,<f>[131]</f> бо „Бог зробив мені, що я забув усе своє терпіння та ввесь дім мого батька“.
<p>52 А ймення другому назвав: Єфрем,<f>[132]</f> бо „розмножив мене Бог у краї недолі моєї“.
<p>53 І скінчи́лися сім літ достатку, що були в єгипетськім краї.
<p>54 І зачали наступати сім літ голодні, як сказав був Йосип. І був голод по всіх краях, а в усім єгипетськім краї був хліб.
<p>55 Але виголоднів увесь єгипетський край, а наро́д став кричати до фараона про хліб. І сказав фараон усьому Єгиптові: „Ідіть до Йосипа. Що́ він вам скаже, <i>те</i> робіть“.
<p>56 І був той голод на всій поверхні землі. І відчинив Йосип усе, що <i>було́</i> в них, і продавав поживу Єгиптові. А голод зміцнявся в єгипетськім краї.
<p>57 І прибували зо всієї землі до Йосипа купити поживи, бо голод зміцнявся по всій землі.

<h4>42</h4>
<p>1 А Яків побачив, що в Єгипті є хліб. І сказав Яків до синів своїх: „Пощо ви споглядаєте один на о́дного?“
<p>2 І сказав він: „Ось чув я, що в Єгипті є хліб; зійдіть туди, і купіть нам хліба ізвідти, — і будемо жити, і не помремо“.
<p>3 І зійшли десятеро Йосипових братів купити збіжжя з Єгипту.
<p>4 А Веніями́на, Йо́сипового брата, Яків не послав із братами його, бо сказав: „Щоб не спіткало його <i>яке</i> нещастя!“
<p>5 І прибули Ізра́їлеві сини купити хліба разом <i>з іншими</i>, що прихо́дили, бо був голод у Краї ханаанськім.
<p>6 А Йосип — він володар над тим краєм, він продавав хліб усьому народові тієї землі. І прибули́ Йо́сипові брати, та й уклонилися йому обличчям до землі.
<p>7 І побачив Йо́сип братів своїх, і пізнав їх, та не дав пізнати себе. І говорив із ними суворо, і промовив до них: „Звідкіля прибули́ ви?“ А вони відказали: „З ханаанського Кра́ю купити їжі“.
<p>8 І пізнав Йосип братів своїх, а вони не впізнали його.
<p>9 І згадав Йосип сни, що про них йому снились були́. І сказав він до них: „Ви шпигуни́! Ви́ прибули́ підглянути слабі місця цієї землі“.
<p>10 А вони відказали йому: „Ні, пане мій, а раби твої прибули́ купити їжі.
<p>11 Ми всі — сини одного чоловіка, ми правдиві. Раби твої не були́ шпигунами!“
<p>12 Він же промовив до них: „Ні, — бо ви прийшли підглянути слабі місця цієї землі!“
<p>13 А вони відказали: „Дванадцятеро твоїх рабів — брати ми, сини одного чоловіка в ханаанському Краї. А наймолодший тепер із батьком нашим, а одного нема“.
<p>14 І промовив їм Йо́сип: „Оце те, що я сказав був до вас, говорячи: Ви шпигуни.
<p>15 Оцим ви будете ви́пробувані: Клянуся життям фараоновим, що ви не вийдете звідси, якщо не при́йде сюди наймолодший ваш брат!
<p>16 Пошліть з-поміж себе одно́го, і нехай ві́зьме вашого брата, а ви бу́дете ув'язнені. І слова ваші будуть піддані пробі, чи правда з вами; а коли ні, — клянуся життям фараоновим, що ви шпигуни!“
<p>17 І він забрав їх під варту на три дні.
<p>18 А третього дня Йо́сип промовив до них: „Зробіть це — і живіть. Я Бога боюся,
<p>19 якщо ви правдиві. Один брат ваш буде ув'язнений в домі вашої варти, а ви йдіть, принесіть хліба <i>для заспокоєння</i> голоду ваших домів.
<p>20 А свого наймолодшого брата приведіть до мене, — і бу́дуть потверджені ваші слова, а ви не повмираєте“. І вони зробили так.
<p>21 І говорили вони один о́дному: „Справді, винні ми за нашого брата, бо ми бачили недолю душі його, коли він благав нас, а ми не послухали. Тому то прийшло це нещастя на нас!“
<p>22 І відповів їм Руви́м, говорячи: „Чи не говорив я вам, кажучи: Не грішіть проти хло́пця, та ви не послухали. А оце й кров його жадається“
<p>23 А вони не знали, що Йо́сип <i>їх</i> розуміє, бо був поміж ними перекладач.
<p>24 А він відвернувся від них та й заплакав... І вернувся до них, і говорив із ними. І взяв від них Симео́на, та й зв'язав його на їхніх очах.
<p>25 А Йосип наказав, щоб напо́внили їхні мішки збіжжям, а срібло їхнє вернули кожному до його мішка, і дали їм поживи на дорогу. І їм зроблено так.
<p>26 І поне́сли вони хліб свій на ослах своїх, і пішли звідти.
<p>27 І відкрив один мішка свого, щоб ослові своєму дати паші на нічлігу, та й побачив срібло своє, — а воно ось в отворі мішка його!
<p>28 І сказав він братам своїм: „Повернене срібло моє, — і ось воно в мішку моїм!“ І завмерло їм серце, і вони затремтіли, говорячи один до о́дного: „Що́ це Бог нам зробив?“
<p>29 І прибули вони до Якова, батька свого, до Кра́ю ханаанського, і розповіли́ йому все, що́ їх спіткало було, говорячи:
<p>30 „Той муж, пан того краю, говорив із нами суворо, і прийняв був нас як шпигунів того краю.
<p>31 А ми сказали йому: „Ми правдиві, — не були ми шпигунами!
<p>32 Ми дванадцятеро братів, сини нашого ба́тька. Одного нема, а наймолодший тепер з нашим батьком у ханаанському Краї“.
<p>33 І сказав до нас муж той, пан того кра́ю: „З того пізна́ю, що правдиві ви, — зоста́вте зо мною одно́го вашого брата, а <i>на</i> голод домів ваших візьміть <i>хліб</i> та й ідіть.
<p>34 І приведіть до мене брата вашого найменшого, і бу́ду я знати, що ви не шпигуни, що ви правдиві. <i>Тоді</i> віддам вам вашого брата, і ви можете перехо́дити цей край <i>для купівлі</i>.“
<p>35 І сталося, — вони випоро́жнювали мішки свої, а ось у кожного вузлик срібла його в його мішку! І побачили вузлики срібла свого, вони та їх батько, — і полякались.
<p>36 І сказав до них Яків, їх батько: „Ви позбавили мене дітей, — Йосипа нема, і Симеона нема, а <i>тепер</i> Веніямина заберете? Усе те на мене!“
<p>37 І промовив Руви́м до батька свого, кажучи: „Двох синів моїх уб'єш, коли не приведу його до тебе! Дай же його на руку мою, а я поверну його до тебе“.
<p>38 А той відказав: „Не зі́йде з вами мій син, бо брат його вмер, а він сам позостався... А трапиться йому нещастя в дорозі, якою підете, то в смутку зведете мою сивину до шео́лу!“

<h4>43</h4>
<p>1 А голод став тяжки́й у тім краї.
<p>2 І сталося, як вони скінчи́ли їсти хліб, що привезли були з Єгипту, то сказав до них ба́тько їх: „Верніться, купіть нам трохи їжі!“
<p>3 І сказав йому Юда, говорячи: „Рішуче освідчив нам той муж, кажучи: Не побачите лиця мого без вашого брата з вами!“
<p>4 Як ти пошлеш брата нашого з нами, то ми зі́йдемо, і купимо тобі їжі.
<p>5 А коли не пошлеш, не зі́йдемо, бо муж той сказав нам: Не побачите лиця мого без вашого брата з вами“.
<p>6 І промовив Ізра́їль: „На́що зло ви вчинили мені, що сказали тому мужеві, що ще маєте брата?“
<p>7 А вони відказали: „Розпитуючи, випитував той муж про нас та про місце нашого народження, говорячи: Чи батько ваш іще живий? Чи є в вас брат? І ми розповіли йому відповідно до цих слів. Чи могли ми знати, що скаже: Приведіть вашого брата?“
<p>8 І сказав Юда до Ізраїля, батька свого: „Пошли ж цього юнака зо мною, і встаньмо, та й ходім, і бу́демо жити, і не повмираємо і ми, і ти, і наші діти.
<p>9 Я поручуся за нього, — з моєї руки бу́деш його ти жадати! Коли я не приведу його до тебе, і не поставлю перед лицем твоїм, то буду винним перед тобою по всі дні!
<p>10 А коли б ми були не відтягалися, то тепер уже б вернулися були́ два рази“.
<p>11 І сказав їм Ізра́їль, їх батько: „Коли так, то зробіть ви оце. Візьміть із плодів цього Краю, і віднесіть дарунка мужеві тому: трохи бальзаму, і трохи меду, пахощів, і ладану, дактилів, і мигдалів.
<p>12 А срібла візьміть удвоє в руку свою. А срібло, повернене в отвір ваших мішків, верніть своєю рукою, — може то помилка.
<p>13 А брата вашого заберіть, — і встаньте, ідіть до того мужа.
<p>14 А Бог Всемогутній нехай дасть вам милосердя перед лицем того мужа, і нехай він відпустить вам другого вашого брата й Веніями́на. А я, — певно стратив сина свого́!“
<p>15 І взяли ті люди того дарунка, і взяли вдвоє срібла в руку свою, і Веніямина, і встали, та й зійшли до Єгипту. І стали вони перед лицем Йосиповим.
<p>16 І побачив Йосип Веніямина з ними, і сказав до того, що <i>був</i> над його домом: „Упровадь цих людей до дому, і нехай заріжуть худобину, і приготуй, бо зо мною бу́дуть їсти ці люди опівдні“.
<p>17 І той чоловік зробив, як Йосип сказав був. І впровадив той чоловік тих людей до Йо́сипового дому.
<p>18 І полякалися ті люди, що були впроваджені до Йо́сипового дому. І сказали вони: „Через срібло, повернене напочатку в наших мішках, ми впроваджені, щоб причепитись до нас, і напасти на нас, і забрати за рабів нас та наші осли“.
<p>19 І приступили вони до чоловіка, що над домом Йо́сиповим, та й говорили до нього при вході в дім.
<p>20 І сказали вони: „Послухай, о пане мій, ми зійшли були напочатку купити їжі.
<p>21 І сталося, коли ми прийшли на нічліг, і відкрили мішки свої, — а ось срібло кожного в отворі мішка його, наше срібло за вагою його! І ми вертаємо його нашою рукою!
<p>22 А на купівлю їжі ми знесли нашою рукою інше срібло. Ми не знаємо, хто поклав був наше срібло до наших мішків“.
<p>23 А той відказав: „Мир вам! Не бійтеся! Бог ваш і Бог вашого батька дав вам скарб до ваших мішків. Срібло ваше прийшло до мене“. І вивів до них Симеона.
<p>24 І впровадив той чоловік тих людей до Йо́сипового дому, і дав води, а вони вмили ноги свої, і дав паші їхнім ослам.
<p>25 І вони пригото́вили дарунки до приходу Йосипа опі́вдні, бо почули, що там вони їстимуть хліб.<f>[133]</f>
<p>26 І ввійшов Йо́сип до дому, а вони прине́сли йому до дому дарунка, що в їхній руці. І вони поклонилися йому до землі.
<p>27 А він запитав їх про мир<f>[134]</f> і сказав: „Чи гара́зд вашому батькові старому, про якого ви розповідали? Чи він ще живий?“
<p>28 А вони відказали: „Гаразд рабові твоєму, батькові нашому. Ще він живий“. І вони схилилися, і вклонилися до землі.
<p>29 І звів він очі свої, та й побачив Веніямина, свого брата, сина матері своєї, і промовив: „Чи то ваш наймолодший брат, що ви мені розповідали?“ І сказав: „Нехай Бог буде милости́вий до тебе, мій сину!“
<p>30 І Йо́сип поспішив, бо порушилася його любов до брата його, і хотів він заплакати. І ввійшов він до <i>іншої</i> кімнати, і заплакав там...
<p>31 І вмив він лице своє, і вийшов, і стримався, та й сказав: „Покладіть хліба!“
<p>32 І поклали йому окремо, а їм окремо, й єгиптянам, що їли з ним, окремо, бо єгиптяни не можуть їсти хліб з євреями, бо це огида для Єгипту.
<p>33 І вони посідали перед ним, — перворідний за перворідством своїм, а молодший за молодістю своєю. І здивувалися ці люди один перед о́дним.
<p>34 І він посилав дари <i>страви</i> від себе до них. А дар Веніяминів був більший від дару всіх їх уп'ятеро. І пили вони, і повпива́лися з ним.

<h4>44</h4>
<p>1 І наказав він тому, що над домом його, говорячи: „Понаповнюй мішки цих людей їжею, скільки зможуть вони нести. І поклади срібло кожного до отвору мішка його.
<p>2 А чашу мою, чашу срібну, поклади до отвору мішка наймолодшого, та срібло за хліб його“. І зробив той за словом Йо́сиповим, яке він сказав був.
<p>3 Розвиднилось рано вра́нці, і люди ці були́ відпущені, вони та їхні осли.
<p>4 Вони вийшли з міста, <i>ще</i> не віддалилися, а Йо́сип сказав до того, що над домом його: „Устань, побіжи за тими людьми, і дожени їх, та й скажи їм: „На́що ви заплатили злом за добро?
<p>5 Хіба це не та <i>чаша</i>, що з неї п'є пан мій, і він, ворожачи, ворожить нею? І зле ви зробили, що вчинили <i>таке</i>“.
<p>6 І той їх догнав, і сказав їм ті слова.
<p>7 А вони відказали йому: „Нащо пан мій говорить <i>отакі то</i> слова? Далеке рабам твоїм, щоб зробити таку річ.
<p>8 Таж срібло́, що знайшли ми в отворах наших мішків, ми вернули тобі з Краю ханаанського. А як би ми вкрали з дому пана твого срібло чи золото?
<p>9 У кого із рабів твоїх вона, <i>чаша</i>, буде знайдена, то помре він, а також ми станемо рабами моєму панові“.
<p>10 А той відказав: „Тож тепер, як ви сказали, так <i>нехай буде</i> воно! У кого вона знайдена буде, той стане мені за раба, а ви будете чисті“.
<p>11 І поспішно поспускали вони кожен свого мішка на землю. І порозв'язували кожен мішка свого.
<p>12 І став він шукати. Розпочав від найстаршого, а скінчив наймолодшим. І знайдена чаша в мішку Веніяминовім!
<p>13 І пороздирали вони свою одіж! І кожен нав'ючив осла свого, і вернулись до міста.
<p>14 І ввійшли Юда й брати його до дому Йосипа, — а він ще був там. І попа́дали вони перед лицем його на землю.
<p>15 І сказав до них Йо́сип: „Що́ це за вчинок, що ви зробили? Хіба ви не знали, що справді відгадає такий муж, як я?“
<p>16 А Юда промовив: „Що́ ми скажемо панові моєму? Що́ будемо говорити? Чим виправдаємось? Бог знайшов провину твоїх рабів! Ось ми раби панові моєму, і ми, і той, що в руці його була знайдена чаша“.
<p>17 А <i>Йо́сип</i> відказав: „Дале́ке мені, щоб зробити оце. Чоловік, що в руці його була знайдена чаша, — він буде мені за раба! А ви йдіть із миром до вашого батька“.
<p>18 І приступив до нього Юда та й промовив: „О мій пане, нехай скаже раб твій слово до ушей пана свого, і нехай не палає гнів твій на раба твого, бо ти такий, як фараон.
<p>19 Пан мій запитав був рабів своїх, говорячи: „Чи є в вас батько або брат?“
<p>20 І сказали ми до пана мого: „Є в нас батько старий та мале дитя <i>його</i> старости, а брат його вмер. І позостався він сам у своєї матері, а батько його любить.
<p>21 А ти був сказав своїм рабам: „Зведіть до мене його, і нехай я кину свої́м оком на нього“.
<p>22 І сказали ми до пана мого: „Не може той хлопець покинути батька свого. А покине він батька свого, то помре <i>той</i>“.
<p>23 А ти сказав своїм рабам: „Коли не зійде з вами наймолодший ваш брат, не побачите більше лиця мого“.
<p>24 І сталося, коли ми зійшли були до раба твого, до нашого батька, то ми розповіли йому слова мого пана.
<p>25 А батько наш сказав: „Верніться, купіть нам трохи їжі“.
<p>26 А ми відказали: „Не можемо зійти. Коли найменший наш брат буде з нами, то зійдемо ми, бо не можемо бачити лиця того мужа, якщо брат наш наймолодший не <i>буде</i> з нами“.
<p>27 І сказав до нас раб твій, наш батько: „Ви знаєте, що двох була́ породила мені жінка моя.
<p>28 Та пішов від мене один, і я сказав: справді, дійсно розшарпаний він. І я не бачив його аж дотепе́р.
<p>29 А заберете ви також цього від мене, і спіткає його нещастя, то зведете ви сивину мою <i>цим</i> злом до шеолу“.
<p>30 А тепер, коли я прийду́ до раба твого, мого батька, а юнака не буде з нами, — а душа його зв'язана з душею тією, —
<p>31 То станеться, коли він побачить, що юнака нема, то помре. І зведуть твої раби сивину раба твого, нашого батька, у смутку до шеолу.
<p>32 Бо раб твій поручився за юнака батькові своєму, кажучи: Коли я не приведу́ його до тебе, то згрішу перед батьком свої́м на всі дні!
<p>33 А тепер нехай же сяде твій раб замість того юнака за раба панові моєму. А юнак нехай іде з своїми братами!
<p>34 Бо як я прийду́ до батька свого, а юнака зо мною нема? Щоб не побачити мені того нещастя, що спіткає мого батька“.

<h4>45</h4>
<p>1 І не міг Йосип здержатися при всіх, що стояли біля нього, та й закричав: „Виведіть усіх людей від мене!“ І не було з ним ніко́го, коли Йо́сип відкрився браттям своїм.
<p>2 І він го́лосно запла́кав, і почули єгиптяни, і почув дім фараонів.
<p>3 І Йо́сип промовив до браттів своїх: „Я Йо́сип... Чи живий ще мій батько?“ І не могли його браття йому відповісти, бо вони налякались його.
<p>4 А Йосип промовив до братів своїх: „Підійдіть же до мене!“ І вони підійшли, а він проказав: „Я Йо́сип, ваш брат, якого ви продали́ були до Єгипту.
<p>5 А тепер не сумуйте, і нехай не буде жа́лю в ваших очах, що ви продали мене сюди, бо то Бог послав мене перед вами для вижи́влення.
<p>6 Бо ось два роки голод на землі, і ще <i>буде</i> п'ять літ, що не буде орки та жнив.
<p>7 І послав мене Бог перед вами зробити для вас, щоб ви позостались на землі, і щоб утримати для вас при житті велике число спасених.
<p>8 І <i>виходить</i> тепер, — не ви послали мене сюди, але Бог. І Він зробив мене батьком фараоновим і паном усього дому його, і володарем усього краю єгипетського.
<p>9 Поспішіть, і йдіть до батька мого, та й скажіть йому: Отак сказав син твій Йо́сип: Бог зробив мене володарем усього Єгипту. Зійди ж до мене, не гайся.
<p>10 І осядь у землі Ґошен, і будеш близьки́й до мене ти, і сини твої, і сини синів твоїх, і дрібна та велика худоба твоя, і все, що твоє.
<p>11 І прогодую тебе там, бо голод <i>буде</i> ще п'ять років, щоб не збіднів ти, і дім твій, і все, що твоє.
<p>12 І ось очі ваші й очі брата мого Веніямина бачать, що це мої уста говорять до вас.
<p>13 І оповісте́ батькові моєму про всю славу мою в Єгипті, та про все, що́ ви бачили. І поспішіть, і приведіть вашого батька сюди“.
<p>14 І впав він на шию Веніямину, братові своєму, та й заплакав, і Веніями́н плакав на шиї його...
<p>15 І цілував він усіх братів своїх, і плакав над ними... А пото́му говорили брати його з ним.
<p>16 І розголо́шено в домі фараоновім чу́тку, говорячи: „Прийшли Йосипові брати!“ І було <i>це</i> добре в очах фараонових та в очах його рабів.
<p>17 І промовив фараон до Йосипа: „Скажи своїм братам: Зробіть оце: Понав'ючуйте худобу свою, та й ідіть, прибудьте до Краю ханаанського.
<p>18 І заберіть вашого батька й доми ваші, та й прийдіть до мене, а я дам вам до́бра єгипетського краю. І споживайте ситість землі.
<p>19 А ти одержав наказа <i>сказа́ти</i>: Зробіть це: Візьміть собі з єгипетського краю вози́ для ваших дітей та для ваших жінок, і привезіть свого батька й прибудьте.
<p>20 А око ваше нехай не жалує ваших речей, бо добро всього єгипетського краю — ваше воно“.
<p>21 І зробили так Ізра́їлеві сини. А Йо́сип дав їм вози на приказ фараонів, і дав їм поживи на дорогу.
<p>22 І дав усім їм кожному переміни одежі, а Веніяминові дав три сотні срібла та п'ять перемін одежі.
<p>23 А ба́тькові своєму послав він оце: десять ослів, нав'ючених з добра Єгипту, і десять ослиць, нав'ючених збіжжям, і хліб, і поживу для батька його на дорогу.
<p>24 І відпустив він своїх братів, і вони пішли. І сказав він до них: „Не сваріться в дорозі!“
<p>25 І вийшли вони з Єгипту, та й прибули до ханаанського Краю, до Якова, батька свого.
<p>26 І розповіли йому, кажучи: „Ще Йо́сип живий“, і що він панує над усім єгипетським краєм. І зомліло серце його, бо він не повірив був їм...
<p>27 І переказували йому всі слова Йосипові, що́ говорив він до них. І як побачив він вози́, що послав Йосип, щоб везти його, то ожив дух Якова, їхнього батька.
<p>28 І промовив Ізра́їль: „До́сить! Ще живий Йосип, мій син! Піду ж та побачу його, поки помру!“

<h4>46</h4>
<p>1 І вирушив Ізраїль, і все, що його, і прибув до Веер-Шеви, і приніс жертви Богові батька свого Ісака.
<p>2 І промовив Бог до Ізраїля в нічному видінні, і сказав: „Якове, Якове!“ А той відказав: „Ось я!“
<p>3 І сказав Він: „Я Той Бог, — Бог батька твого. Не бійся зійти до Єгипту, бо Я вчиню тебе там великим народом.
<p>4 Я зійду́ з тобою до Єгипту, і Я також, виводячи, виведу тебе, а Йосип закри́є рукою своє́ю очі твої“.
<p>5 І встав Яків з Беер-Шеви. І пове́зли Ізраїлеві сини свого батька Якова, і дітей своїх, і жінок своїх возами, що послав фараон, щоб привезти його.
<p>6 І взяли́ вони стада́ свої, і маєток свій, що набули́ в землі ханаанській, і прибули́ до Єгипту Яків та ввесь рід його з ним.
<p>7 Він привів із собою до Єгипту синів своїх, і синів своїх синів з собою, дочок своїх, і дочок синів своїх, і ввесь рід свій.
<p>8 А оце ймення синів Ізраїлевих, що прибули до Єгипту: Яків та сини його: перворідний Яковів Руви́м.
<p>9 І сини Рувимові: Ханох, і Паллу, і Хецрон, і Кармі.
<p>10 І сини Симеонові: Ємуїл, і Ямін, і Огад, і Яхін, і Цохар, і Саул, син ханаанеянки.
<p>11 І сини Левієві: Ґершон, Кегат і Мерарі.
<p>12 І сини Юдині: Ер, і Онан, і Шела, і Перец, і Зерах. І вмер Ер і Онан у ханаанській землі. А сини Перецеві були: Хецрон і Хамул.
<p>13 І сини Іссаха́рові: Тола, і Цувва, і Йов, і Шимрон.
<p>14 І сини Завуло́нові: Серед, і Елон, і Яхлеїл.
<p>15 Оце сини Ліїні, що вродила вона Якову в Падані арамейськім, та дочку його Діну. Усіх душ синів його й дочок його тридцять три.
<p>16 І сини Ґадові: Ціфйон, і Хаґґі, Шуні, і Ецбон, Ері, і Ароді, і Ар'їлі.
<p>17 І сини Аси́рові: Їмна, і Їшва, і Їшві, і Верія, і Сірах, сестра їх. І сини Верії: Хевер і Малкіїл.
<p>18 Оце сини Зілпи, що Лаван був дав її своїй дочці Лії, а вона вродила їх Якову, шіснадцять душ.
<p>19 Сини Рахілі, жінки Якова: Йо́сип і Веніями́н.
<p>20 І вродилися Йосипові в єгипетськім краї Манасі́я та Єфре́м, що їх уродила йому Оснат, дочка Поті-Фера, жерця Ону.
<p>21 І сини Веніяминові: Бела, і Бехер, і Ашбел, Ґера, і Нааман, Ехі, і Рош, Муппім, і Хуппім, і Ард.
<p>22 Оце сини Рахілині, що вродилися Якову, усіх душ чотирнадцять.
<p>23 І сини Данові: Хушім.
<p>24 І сини Нефтали́мові: Яхсеїл, і Ґуні, і Єцер, і Шіллем.
<p>25 Оце сини Білги, що її Лаван дав був своїй дочці Рахілі. І вона породила їх Якову, усіх душ сім.
<p>26 Усіх душ, що прийшли з Яковом в Єгипет, що походять із сте́гон його, окрім жінок синів Якова, усіх душ шістдесят і шість.
<p>27 А сини Йосипа, що народилися йому в Єгипті, дві душі. Усіх душ дому Якова, що прийшли були до Єгипту, сімдесят.
<p>28 І послав він перед собою Юду до Йосипа, щоб показував перед ним <i>доро́гу</i> до Ґошену. І прибули́ вони до краю Ґошен.
<p>29 І запріг Йосип свою колесницю, і вирушив назустріч батькові своє́му Ізраїлеві до Ґошену. І він показався йому, і впав йому на шию, та й плакав довго на шиї його.
<p>30 І промовив Ізраїль до Йосипа: „Нехай тепер помру я, побачивши обли́ччя твоє, що ти ще живий!“
<p>31 А Йосип промовив до своїх братів і до дому батька свого: „Піду́ й розкажу́ фараонові, та й повім йому: Брати мої й дім батька мого, що <i>були</i> в Кра́ї ханаанськім, прибули до мене.
<p>32 А люди ці — пастухи отари, бо були скотарі. І вони припровадили дрібну та велику худобу свою, і все, що їхнє <i>було́</i>.
<p>33 І станеться, коли покличе вас фараон і скаже: Яке ваше зайняття?
<p>34 то ви відкажете: „Скотарями були твої раби від молодости своєї аж дотепе́р, і ми, і батьки наші“, щоб ви осіли в країні Ґошен, бо для Єгипту кожен пастух отари — огида“.

<h4>47</h4>
<p>1 І прийшов Йосип, і розповів фараонові та й сказав: „Мій батько, і брати мої, і їхні отари, і худоба їх, і все їхнє прибули́ з ханаанського Кра́ю. І ось вони в країні Ґошен“.
<p>2 І взяв він із своїх братів п'ятеро чоловіка, та й поставив їх перед лицем фараоновим.
<p>3 І сказав фараон до братів його: „Яке ваше зайняття?“ А вони відказали фараонові: „Пастухи отари раби твої, — і ми, і наші батьки“.
<p>4 І сказали вони фараонові: „Ми прибули́, щоб ме́шкати в кра́ї цім, нема бо паші для отари, що є в рабів твоїх, бо в ханаанському Краї тяжки́й голод. А тепер нехай же осядуть раби твої в країні Ґошен“.
<p>5 І промовив фараон до Йосипа, говорячи: „Батько твій та брати твої прибули́ до тебе.
<p>6 Єгипетьський край — він перед лицем твоїм. У найліпшім <i>місці</i> цього краю осади батька свого та братів своїх, — нехай осядуть у країні Ґошен. А коли знаєш, і між ними є здатні люди, то зроби їх зверхниками моєї череди“.
<p>7 І привів Йосип батька свого Якова, та й поставив його перед лицем фараоновим. І Яків поблагословив фараона.
<p>8 І промовив фараон до Якова: „Скільки днів ча́су життя твого?“
<p>9 А Яків сказав до фараона: „Днів ча́су мандрівки моєї — сто й тридцять літ. Короткі та лихі були дні ча́су життя мого, і не досягли вони днів ча́су життя батьків моїх у днях ча́су мандрівки їхньої“.
<p>10 І Яків поблагословив фараона, та й вийшов від обличчя фараонового.
<p>11 І осадив Йо́сип батька свого та братів своїх, і дав їм володіння в єгипетській країні, у найкращім <i>місці</i> цієї землі — у країні Рамесес, як наказав був фараон.
<p>12 І постачав Йосип хліб для батька свого й братів своїх, та для всього дому свого батька відповідно до <i>числа</i> дітей.
<p>13 А хліба не було в усім тім краї, бо голод став дуже тяжки́й. І ви́снажився єгипетський край та Край ханаанський через той голод.
<p>14 І зібрав Йосип усе срібло, що знаходилося в єгипетськім краї та в Краї ханаанськім, за поживу, що вони купували. І Йосип вніс те срібло до фараонового дому.
<p>15 І вичерпалося срібло в краї єгипетськім та в Краї ханаанськім. І прибув увесь Єгипет до Йосипа, говорячи: „Дай же нам хліба! Нащо нам умирати перед тобою, тому́ що вичерпалося срібло?“
<p>16 А Йосип сказав: „Дайте свою худобу, а я дам вам за худобу вашу, коли вичерпалося срібло“.
<p>17 І вони припровадили худобу свою до Йосипа. І дав їм Йо́сип хліба за коні, і за отари, і за череди худоби, і за осли. І він того року постачав їм хліб за всю їхню худобу.
<p>18 І скінчи́вся той рік, і вони прибули до нього другого року, та й сказали йому: „Не скажемо неправди перед паном своїм, — що вичерпалося срібло, а че́реди здобутку в нашого пана. Нічого не зосталося перед нашим паном, — хібащо наше тіло та наша земля!
<p>19 На́що ми маємо вмирати на очах твоїх, і ми, і наша земля? Купи нас та нашу землю за хліб, і бу́демо ми та наша земля рабами фараонові. А ти дай насіння, — і будемо жити, і не помремо́, а земля не опустіє“.
<p>20 І Йосип купив усю землю єгипетську для фараона, бо єгиптяни спро́дували кожен поле своє, посилився бо був голод між ними. І стала земля фараоновою.
<p>21 А народ — він перепроваджував його до міст від кінця границі Єгипту й аж до кінця її.
<p>22 Тільки землі жерців не купив він, бо для жерців <i>була</i> устава <i>жити на прибутки</i> від фараона. І вони їли свій пай, що давав їм фараон, тому не продали́ своєї землі.
<p>23 І сказав Йосип до наро́ду: „Оце купив я сьогодні для фараона вас і землю вашу. Ось вам насіння, — і засійте землю.
<p>24 А настануть жнива́, то дасте п'яту частину фараонові, а чотири частині бу́дуть вам на насіння для поля й на їжу вам та тим, хто в домах ваших, та на їжу для ваших дітей“.
<p>25 А вони відказали: „Ти нас уде́ржав при житті. Нехай же зна́йдемо милість в очах свого пана, — і станемо рабами фараонові“.
<p>26 А Йо́сип поклав це за постанову на єгипетську землю аж до сьогоднішнього дня: на п'яту частину для фараона. Сама тільки земля жерців не стала фараоновою.
<p>27 І осів Ізраїль в єгипетськім краї в країні Ґошен, і набули в нім володіння. І вони розродилися й сильно розмно́жилися.
<p>28 І жив Яків в єгипетськім краї сімнадцять літ. І були́ дні Якова, літа життя його, сто літ і сорок і сім літ.
<p>29 І набли́зилися дні Ізраїля до смерти. І кликнув він до сина свого до Йосипа, та й промовив йому: „Коли знайшов я милість в очах твоїх, поклади руку свою під стегно́ моє, і вчини зо мною милість та правду: Не поховай мене в Єгипті!
<p>30 І ляжу я з батьками своїми, — і ти винесеш мене з Єгипту, і поховаєш мене в їхньому гробі“. А той відказав: „Я вчиню за словом твоїм“.
<p>31 А <i>Яків</i> сказав: „Присягни ж мені!“ І він присягнув йому. І вклонився Ізраїль на зголов'я постелі.

<h4>48</h4>
<p>1 І сталося по тих випадках, і сказано було Йосипові: „Ось батько твій хворі́є“. І він узяв із собою обох своїх синів, Манасі́ю та Єфре́ма.
<p>2 І промовив він до Якова й сказав: „Ось до тебе прийшов твій син Йосип!“ І зміцнився Ізраїль, та й сів на постелі.
<p>3 І сказав Яків до Йосипа: „Бог Всемогутній явився був мені в Лузі в землі ханаанській, і поблагословив мене.
<p>4 І сказав Він до мене: „Ось Я розплоджу́ тебе й розмно́жу тебе, і вчиню тебе громадою народів. А цю землю Я дам наща́дкам твої́м по тобі володінням навіки“.
<p>5 А тепер два сини твої, уроджені тобі в єгипетськім краї до прибуття мого до тебе до Єгипту, — вони мої! Єфрем і Манасія, як Руви́м і Симео́н, бу́дуть мої.
<p>6 А нащадки твої, що породиш по них, — вони будуть твої. Вони будуть зватися на ймення своїх братів у наслідді своїм.
<p>7 А я, коли я прийшов був з Падану, померла мені Рахіль у Краї ханаанськім на дорозі, коли була ще ківра<f>[135]</f> землі, щоб прийти до Ефрати. І я поховав був її там, на дорозі до Ефрати, — це Віфлеєм“.
<p>8 А Ізраїль побачив синів Йо́сипових та й сказав: „Хто вони?“
<p>9 І сказав Йосип до батька свого: „Вони мої сини, що Бог дав мені тут“. А той відказав: „Візьми ж їх до мене, — і я їх поблагословлю́“.
<p>10 А очі Ізраїлеві стали тяжкі від старости, — він не міг дивитися. І <i>Йосип</i> підвів їх до нього, а той поцілував їх і пригорнув їх.
<p>11 І сказав Ізраїль до Йосипа: „Не сподівався я побачити обличчя твого, а ось Бог дав мені побачити й насіння твоє“.
<p>12 І Йосип відвів їх від колін його, та й упав на обличчя своє до землі.
<p>13 І Йосип узяв їх обох, — Єфрема своєю правицею від лівиці Ізраїля, а Манасію своєю лівицею від правиці Ізраїля, та й до нього підвів.
<p>14 І простяг Ізраїль правицю свою та й поклав на голову Єфрема, — а він молодший, а лівицю свою на голову Манасії. Він схрестив свої руки, хоч Манасія — перворідний.
<p>15 І він поблагословив Йосипа, та й промовив: „Бог, що перед обличчям Його ходили батьки мої Авраам та Ісак, що пасе мене, відколи існую аж до цього дня,
<p>16 Ангол, що рятує мене від усього лихого, — нехай поблагосло́вить цих юнаків, і нехай бу́де зване в них ім'я́ моє й ім'я́ батьків моїх Авраама та Ісака, і нехай вони множаться, як та риба, посеред землі“.
<p>17 А Йосип побачив, що батько його кладе правицю свою на голову Єфремову, — і було це не до вподоби йому. І він підпер руку батька свого, щоб зняти її з-над голови Єфрема на голову Манасіїну.
<p>18 І сказав Йосип до батька свого: „Не так, батьку мій, бо оцей перворідний, — поклади правицю свою на його голову!“
<p>19 А батько його не хотів, і сказав: „Знаю, мій сину, знаю! І він буде наро́дом, і він буде великий, але його менший брат буде більший від нього, а потомство його стане повнею наро́дів“.
<p>20 І він поблагословив їх того дня, кажучи: „Тобою буде благословляти Ізраїль, говорячи: „Нехай Бог учинить тебе як Єфрема і як Манасію!“ І поставив Єфрема перед Манасією.
<p>21 І сказав Ізраїль до Йосипа: „Ось я вмираю... А Бог бу́де з вами, і поверне вас до Краю ваших батьків!
<p>22 А я тобі дав понад братів твоїх одну частку, яку я взяв був з руки амореянина своїм мечем та луком своїм“.

<h4>49</h4>
<p>1 І покликав Яків <i>усіх</i> синів своїх та й промовив: Зберіться, а я сповіщу́ вам, що́ вас спіткає напри́кінці днів.
<p>2 Зійдіться та слухайте ви, сини Якова, і прислу́хайтеся до Ізраїля, вашого батька!
<p>3 Руви́ме, — ти мій перворідний, моя міць і поча́ток ти сили моєї, верх вели́чности й верх ти могутности!
<p>4 Ти пі́нився був, як вода, — та не втримаєшся, бо ти увійшов був на ложе свойого отця, і збезчестив <i>його</i>, на постелю мою ти піднявся!
<p>5 Симео́н і Леві́й — то брати́, їхня зброя — знаря́ддя насильства.
<p>6 Хай до їхньої змови не входить душа моя, і нехай не прилу́читься слава моя до їх зборів, бо вони в своїм гніві люди́ну забили, а в своїй самоволі вола копи́т позбавили...
<p>7 Прокля́тий гнів їхній, бо сильний, та їхня лютість, тяжка́ бо вона! Поділю́ їх я в Якові, і їх розпоро́шу в Ізраїлі!
<p>8 О Юдо, — похва́лять тебе твої браття! Рука твоя — на шиї твоїх ворогів, сини батька твого тобі вкло́няться.
<p>9 Юда — лев молодий! Ти, мій сину, вертаєшся з здо́бичі: прихиливсь він, поклався як лев й як левиця, — зведе хто його?
<p>10 Не віді́йметься бе́рло від Юди, ані з його сте́гон законодавець, аж прийде Примири́тель, що Йому буде по́слух наро́дів.
<p>11 Він прив'язує до винограду свого молодого осла, а до вибраної виноградини — сина ослиці своєї. Він одежу свою буде прати в вині, а шату свою — в виноградній крові́!
<p>12 Від вина він <i>зробивсь</i> мутноокий, а від молока — білозубий.
<p>13 Завуло́н буде мешкать над берегом мо́рським, над берегом тим, де <i>стають</i> кораблі, а границя його — до Сидону.
<p>14 Іссаха́р — то костистий осел, що лежить між кошарами.
<p>15 І побачив він спо́кій, що добрий, та землю, що стала приємна, і він нахилив свої плечі, щоб не́сти, і став працювать на податок.
<p>16 Дан буде судить свій наро́д, як один із Ізра́їльських родів.
<p>17 Дан буде вуже́м при дорозі, змією отру́йливою при шляху́, що п'я́ти коневі кусає, і його верхіве́ць позад себе впаде.
<p>18 Спасіння від Тебе чекаю, о Господи!
<p>19 Ґад — на нього юрба нападатиме, та він нападе на їх п'я́ти.
<p>20 Аси́р — його хліб <i>буде</i> ситий, і він буде давати присма́ки царські.
<p>21 Нефтали́м — вільна ланя, він прекрасні слова́ видає.
<p>22 Йо́сип — вітка родюча, вітка родючая над джерело́м, її віття по муру спина́ється.
<p>23 І огірчи́ли його та з луку стріляли, і знена́виділи були стрі́льці його.
<p>24 Та зостався міцним його лук, і стали пружні́ рамена́ його рук, — від рук Сильного Якового, звідти Па́стир, Тверди́ня синів Ізраїлевих.
<p>25 <i>Проси ти</i> від Бога, свойого Отця, — і Він допоможе тобі, і <i>проси</i> Всемогутнього — і Він благосло́вить тебе благослове́нням небе́с, що на висоті, благослове́нням безодні, що долі лежить, благослове́ннями перс та утро́би.
<p>26 Благослове́ння батька твого стали сильніші від благослове́ння батьків моїх, — аж до пожада́них висот віковічних. Нехай вони бу́дуть на голову Йо́сипову, на ма́ківку вибраного з-поміж братів своїх!
<p>27 Веніями́н — хижий вовк: вранці їсть він лови́тву, а на вечір розділює здо́бич“.
<p>28 Оце всі дванадцять племен Ізраїлевих, і те, що́ говорив їм батько їх. І він поблагословив їх, — кожного за благослове́нням його поблагословив їх.
<p>29 І він наказав їм, і промовив до них: „Я прилучаюся до своєї рідні... Поховайте мене при батьках моїх у печері, що на полі Ефрона хіттеянина,
<p>30 у тій печері, що на полі Махпели, що навпроти Мамре́ в ханаанській землі, яке поле купив був Авраам від Ефрона хіттеянина на володіння <i>для</i> гробу.
<p>31 Там поховано Авраама й жінку його Сарру, там поховали Ісака та його жінку Ревеку, і там поховав я Лію.
<p>32 Поле й печера, що на нім, <i>то</i> добуток від синів Хета“.
<p>33 І закінчив Яків заповіта синам своїм, і втягнув свої ноги до ліжка, та й спочи́в. І він прилучився до своєї рідні.

<h4>50</h4>
<p>1 І впав Йосип на лице батька свого, та й плакав над ним, і цілував його.
<p>2 І звелів Йо́сип рабам своїм лікарям забальзамува́ти батька його. І забальзамува́ли ці лікарі Ізраїля.
<p>3 І спо́внилося йому сорок день, бо так сповняються дні бальзамува́ння. І оплакував його Єгипет сімдеся́т день.
<p>4 А як минули дні опла́кування його, то сказав Йосип до дому фараонового, говорячи: „Коли знайшов я ласку в очах ваших, то говоріть до ушей фараонових так:
<p>5 „Батько мій заприсяг був мене, говорячи: „Ось я вмираю. У гробі моїм, що я собі викопав у Країні ханаанській, — там поховаєш мене“. А тепер нехай я піду́, і похова́ю батька свого, та й верну́ся“.
<p>6 І сказав фараон: „Піди, і поховай свого батька, як заприсяг він тебе“.
<p>7 І пішов Йо́сип поховати ба́тька свого, а з ним пішли всі раби фараонові, старші дому його, і всі старші́ єгипетського кра́ю,
<p>8 і ввесь дім Йо́сипів, і браття його, і дім батька його. Тільки дітей своїх та дрібну й велику худобу свою вони позоста́вили в кра́їні Ґошен.
<p>9 І вирушили з ним також колесни́ці та комо́нники. І був табір їх дуже великий.
<p>10 І прийшли вони до Ґорен-Атаду, що по другім боці Йорда́ну, і плакали там великим та дуже ревним плаче́м... І він учинив ба́тькові своєму семиденну жало́бу.
<p>11 І побачили мешканці того Краю, ханаанеяни, жало́бу в Ґорен-Атаді, та й сказали: „То сильна жало́ба для Єгипту!“ Тому то кликнули ім'я́ його Авел-Міцраїм,<f>[136]</f> що на тім боці Йордану.
<p>12 І вчинили йому сини його так, як він їм заповів був.
<p>13 І поне́сли його сини його до ханаанського Кра́ю, та й поховали його в печері поля Махпели, яке поле купив був Авраа́м на володіння <i>для</i> гробу від хіттеянина Ефрона, навпроти Мамре́.
<p>14 А Йосип, як поховав він батька свого, вернувся до Єгипту, він і брати його, та всі, хто ходив з ним ховати батька його.
<p>15 І побачили Йо́сипові брати, що вмер їхній батько, та й сказали: „А що́ як знена́видить нас Йосип, і справді верне нам усе зло, що ми йому були́ заподіяли?“
<p>16 І переказали вони Йосипові, говорячи: „Батько твій заповів був перед своєю смертю, кажучи:
<p>17 Отак скажіть Йосипові: Прошу́, вибач гріх братів твоїх та їхню провину, бо вони тобі зло були́ заподіяли! А тепер вибач гріх рабам Бога батька твого!“ І заплакав Йо́сип, як вони говорили до нього...
<p>18 І пішли також бра́ття його, і впали перед лицем його, та й сказали: „Ось ми тобі за рабів!“
<p>19 А Йо́сип промовив до них: „Не бійтеся, бо хіба ж я замість Бога?
<p>20 Ви заду́мували були́ на мене зло, <i>та</i> Бог заду́мав те на добре, щоб зробити, як <i>вийшло</i> сьогодні, — щоб заховати при житті великий наро́д!
<p>21 А тепер не лякайтеся, — я бу́ду утримувати вас та дітей ваших!“ І він потішав їх, і промовляв до їхнього серця.
<p>22 І осівся Йо́сип в Єгипті, він та дім батька його. І жив Йосип сто і десять літ.
<p>23 І побачив Йо́сип в Єфрема дітей третього покоління. Також сини Махіра, сина Манасіїного, були народилися на Йосипові коліна.
<p>24 І сказав Йо́сип до братів своїх: „Я вмираю, а Бог конче згадає вас, і виведе вас із цієї землі до Кра́ю, якого присягнув був Авраамові, Ісакові та Якову“.
<p>25 І Йо́сип заприсяг Ізра́їлевих синів, гово́рячи: „Конче згадає Бог вас, а ви ви́несете звідси кості мої!“
<p>26 І впоко́ївся Йо́сип у віці ста й десяти літ. І забальзамува́ли його, і він був покладений у труну в Єгипті.


