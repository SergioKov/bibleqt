<h2>Єзекiїль</h2>

<h4>1</h4>
<p>1 І сталося тридцятого року, четвертого <i>місяця</i>, п'ятого <i>дня</i> місяця, коли я був серед полоне́них<f>[1]</f> над річкою Кева́р, відкри́лося небо, і побачив я Божі виді́ння.
<p>2 П'ятого <i>дня</i> місяця, — це п'ятий рік поло́ну<f>[1]</f> царя Єгояки́ма, —
<p>3 сталося Господнє слово до Єзекіїля,<f>[2]</f> сина Бузі́, священика, у халдейському кра́ї над річкою Кева́р, і була там над ним Господня рука.
<p>4 І побачив я, аж ось бурхли́вий вітер насува́в із пі́вночі, велика хмара та палю́чий огонь; а навколо неї — ся́йво, а з сере́дини його — ніби блискуча мідь, з-посеред огню.
<p>5 А з сере́дини його — подоба чотирьох живих істо́т, а оце їхній вид: вони мали подобу люди́ни.
<p>6 І кожна мала чотири обли́ччі, і кожна з них мала чотири крилі́.
<p>7 А їхня нога — нога про́ста, а стопа́ їхньої ноги — як стопа телячої ноги, і вони ся́яли, як ніби блискуча мідь.
<p>8 А під їхніми кри́лами <i>були</i> лю́дські руки на чотирьох сторона́х їхніх, і вони четверо мали свої обличчя та свої кри́ла.
<p>9 Їхні кри́ла приляга́ли одне до о́дного, не оберта́лися в ході своїй, — кожне ходило просто наперед себе.
<p>10 А подо́ба їхнього обличчя — обличчя люди́ни та обличчя лева мали вони четверо з прави́ці, а обличчя вола мали вони четверо з ліви́ці, і обличчя орла мали вони четверо.
<p>11 А їхні обличчя та їхні кри́ла були розді́лені вгорі́; у кожного двоє <i>крил</i> злучувалися одне <i>з о́дним</i>, і двоє закривали їхнє тіло.
<p>12 І кожна ходила просто перед себе. Туди, куди <i>бажа́в</i> дух ходити, вони йшли, не оберта́лися в ході своїй.
<p>13 А подоба тих істо́т <i>була</i> на вид вугі́лля <i>з</i> огню, вони палали на вигляд смолоски́пів; той <i>огонь</i> прохо́джувався поміж істо́тами. І огонь мав сяйво, і з огню вихо́дила бли́скавка.
<p>14 І ті живі істо́ти бігали й верталися, немов бли́скавка.
<p>15 І придивився я до тих істот, аж ось по одно́му колесі на землі при тих живих істотах, при чотирьох їхніх обличчях.
<p>16 Вид тих коле́с та їхній ви́ріб — як вигляд хризолі́ту, й одна подоба їм чотирьом, а їхній вид та їхній виріб — ніби ко́лесо в колесі.
<p>17 Вони ходили в ході своїй на чотири бо́ки, не оберта́лися в ході́ своїй.
<p>18 А їхні обі́ддя були високі та страшні́; і їхнє обі́ддя довко́ла в чотирьох їх було повне оче́й.
<p>19 І коли ходили ті живі істоти, ходили <i>й</i> ті коле́са при них; а коли ті істоти підіймалися з-над землі, підіймалися й ті коле́са.
<p>20 Куди <i>бажав</i> дух ходити, ішли, куди <i>мав</i> той дух іти; і ті коле́са підіймалися з ними, бо в коле́сах <i>був</i> дух істот.
<p>21 Коли ті йшли, ходили <i>й</i> вони; а коли ті стояли — стояли <i>й</i> вони; а коли ті підійма́лися з-над землі, підіймалися з ними <i>й</i> ті коле́са, бо <i>був</i> дух істот у тих коле́сах.
<p>22 А на головах тих живих істот <i>була</i> подоба небозво́ду,<f>[3]</f> ніби грізний кришта́ль, розтя́гнений над їхніми голова́ми згори.
<p>23 А під цим небозво́дом<f>[3]</f> <i>були</i> їхні про́сті кри́ла, <i>зве́рнені</i> одне до о́дного. У кожної <i>було</i> по двоє <i>крил</i>, що закривали їм їхні тіла́.
<p>24 А коли вони йшли, чув я шум їхніх крил, як шум великої води, як голос Всемогу́тнього, звук га́мору, як табо́ру. А коли вони ставали, опадали їхні крила.
<p>25 І розлягався голос з-над небозво́ду,<f>[3]</f> що над їхньою головою. І коли вони ставали, опадали їхні кри́ла.
<p>26 А згори небозво́ду, що над їхньою головою, <i>була</i> подоба трону на вигляд каменя сапфі́ру; а на подобі трону <i>була</i> подоба на вигляд люди́ни, на ньому згори.
<p>27 І бачив я ніби блискучу мідь, на вид огню в сере́дині його навколо, від виду сте́гон його й вище, а від виду сте́гон його й до долу бачив я ніби огонь та ся́йво навко́ло нього.
<p>28 Як ви́гляд весе́лки, що буває в хмарі в дощови́й день, такий <i>був</i> ви́гляд сяйва навко́ло. Це <i>був</i> ви́гляд подоби Господньої слави! І коли я <i>це</i> побачив, я впав на обличчя своє, і почув голос, що говорив.

<h4>2</h4>
<p>1 І сказав Він до мене: „Сину лю́дський,<f>[4]</f> зведи́ся на ноги свої, — і Я буду говорити з тобою!“
<p>2 І ввійшов в мене дух, коли Він говорив до мене, і звів мене на мої ноги, і я чув Того, Хто говорив до мене.
<p>3 І сказав Він до мене: „Сину лю́дський, Я посилаю тебе до Ізраїлевих синів, до людей бунтівникі́в, що бунту́ються проти Мене. Вони та їхні батьки́ відпали від Мене аж до цього дня!
<p>4 А ці сини, що Я посилаю тебе до них, зухва́лого обличчя та твердо́го серця. І ти скажеш до них: Так говорить Господь Бог!
<p>5 А вони чи послухаються, чи занеха́ють, — бо вони дім ворохо́бний, — то пізнають, що пророк був серед них.
<p>6 А ти, сину лю́дський, не бійся їх, і не бійся їхніх слів, хоч вони для тебе будя́ччя та терни́на, і ти сидиш між скорпіо́нами. Слів їхніх не бійся, а їхнього вигляду не лякайся, бо вони дім ворохо́бний.
<p>7 І будеш говорити до них Мої слова́, — чи вони послухаються, чи занеха́ють, бо вони ворохо́бні.
<p>8 А ти, сину лю́дський, послухай, що кажу́ Я тобі: Не будь ворохо́бний, як цей дім ворохо́бности, — відкрий свої уста та з'їж, що Я тобі дам“.
<p>9 І побачив я, аж ось до мене простя́гнена рука, а в ній звій книжко́вий.
<p>10 І Він розгорну́в його перед моїм обличчям, — а він попи́саний спе́реду та зза́ду. І було на ньому написано пісні плачу́, стогін та горе.

<h4>3</h4>
<p>1 І сказав Він до мене: „Сину лю́дський, з'їж, що зна́йдеш! З'їж цього зво́я, і йди, говори до Ізраїлевого дому!“
<p>2 І відкрив я свої уста, і Він дав мені з'їсти цього зво́я.
<p>3 І сказав Він до мене: „Сину лю́дський, нагодуй свого живота, і напо́вни своє нутро́ тим звоєм, що даю Я тобі!“ І я з'їв. І був він в устах моїх солодкий, як мед.
<p>4 І сказав Він до мене: „Сину лю́дський, іди, ввійди до Ізраїлевого дому, і говори до них Моїми слова́ми.
<p>5 Бо ти по́сланий не до наро́ду чужої мови та тяжко́го язика, <i>але</i> до Ізра́їлевого дому,
<p>6 не до числе́нних наро́дів чужої мови та тяжко́го язика, що ти не розумієш їхніх слів. Та коли б <i>і</i> до них посла́в тебе, вони будуть слухати тебе!
<p>7 Але́ Ізраїлів дім не захоче слу́хатися тебе, бо вони не хо́чуть слухатися Мене, бо ввесь Ізраїлів дім — твердоло́бі та жорстокосе́рді вони!
<p>8 Ось Я зробив твоє обличчя тверди́м проти їхнього обличчя, і чоло́ твоє тверди́м проти ло́ба їхнього.
<p>9 Як той діяма́нт, тверді́шим від скелі, зробив Я чоло́ твоє, — не бійся їх, і не лякайся перед ними, бо вони дім ворохо́бности!“
<p>10 І сказав Він до мене: „Сину лю́дський, усі Мої слова́, які говорю́ Я до тебе, візьми в своє серце та слухай ву́хами своїми.
<p>11 І йди, піди до вигна́нців, до синів твого наро́ду, і будеш говорити до них і скажеш їм: Так говорить Господь Бог, — а вони чи послухаються, чи занеха́ють“.
<p>12 І підійняв мене Дух, і я почув за собою гу́ркіт громово́го голосу: „Благослове́нна слава Господня!“ із свого місця,
<p>13 і шум крил живих істот, що дотика́лись одне об о́дне, і цо́кіт коліс рівноча́сно з ними, і гу́ркіт громово́го голосу!
<p>14 І Дух підійняв мене, і взяв мене, і йшов я огі́рчений в лю́тості духа свого, а Господня рука була надо мною сильна́!
<p>15 І прийшов я до вигна́нців в Тел-Авіві, що сидять при річці Кева́р, і там, де вони сидять, сидів і я там серед них сім день остовпі́лий.
<p>16 І сталося в кінці семи день, і було слово Господнє до мене таке:
<p>17 „Сину лю́дський, Я настанови́в тебе вартови́м для Ізраїлевого дому, — і як почуєш ти слово з уст Моїх, то остережи́ їх від Мене.
<p>18 Коли Я скажу́ безбожному: „Конче помреш“, а ти не остереже́ш його й не будеш говорити, щоб остерегти́ несправедливого від його несправедливої дороги, щоб він жив, <i>то</i> цей безбожний помре за свою провину, а його кров Я зажада́ю з твоєї руки!
<p>19 Але ти, коли остереже́ш несправедливого, а він не ве́рнеться від своєї несправедливости та від своєї несправедливої дороги, він помре за свою провину, а ти душу свою врятува́в.
<p>20 А коли праведний відвернеться від своєї справедливости та зробить кривду, то я покладу́ спотика́ння перед ним, — <i>і</i> він помре, бо ти не остеріг його. Він за гріх свій помре, і не згадаються його праведні вчинки, які він робив, і кров його з твоєї руки Я буду жадати!
<p>21 А ти, коли остереже́ш справедливого, щоб справедливий не грішив, і він не згрішив, <i>то</i> жити — буде він жити, бо був остере́жений, а ти душу свою врятував“.
<p>22 І була́ там надо мною Господня рука, і сказав Він до мене: „Устань, вийди до долини, і там Я бу́ду говорити з тобою“.
<p>23 І встав я, і вийшов до долини, аж ось там стояла слава Господня, як та слава, яку я бачив над річкою Кева́р. І впав я на обличчя своє.
<p>24 Та ввійшов у мене Дух, і звів мене на но́ги мої. І Він говорив зо мною й сказав мені: „Увійди, замкни́ся в сере́дині свого дому!
<p>25 А ти, сину лю́дський, — ось дадуть на тебе шну́ри, і зв'яжуть тебе ними, і ти не ви́йдеш з-поміж них!
<p>26 А язик твій приліплю́ до твого піднебі́ння, і ти занімієш, і не будеш їм <i>більш</i> докоряти, бо вони — дім ворохо́бний.
<p>27 А коли Я говоритиму з тобою, то відкрию твої уста, і ти скажеш до них: „Так говорить Господь Бог“. Хто хоче слухати — нехай слухає, а хто хоче занеха́ти — нехай занеха́є, бо вони дім ворохо́бний!

<h4>4</h4>
<p>1 А ти, сину лю́дський, візьми собі цегли́ну, і поклади її перед собою, і накре́слиш на ній місто Єрусалим.
<p>2 І постав проти нього обло́гу, і збудуй проти нього ба́шту, і ви́сип ва́ла навко́ло нього, і постав проти нього табо́ри ві́йська, і постав проти нього муроло́ми.
<p>3 І візьми собі залізну ско́вороду, і постав її <i>ніби</i> залізною стіною поміж собою та між тим містом, і зверни своє обличчя до нього, і буде воно в обло́зі, і ти обля́жеш його. Це ознака для Ізраїлевого дому!
<p>4 А ти лягай на лівий свій бік, і поклади на нього провину Ізраїлевого дому. <i>За</i> числом днів, що будеш лежати на ньому, ти будеш носити їхню провину.
<p>5 І Я призна́чив тобі роки їхньої провини за числом днів, — три сотні й дев'ятдеся́т днів, і ти бу́деш носити провину Ізраїлевого дому.
<p>6 А коли ти це скінчи́ш, то ляжеш удру́ге, на правий свій бік, і бу́деш носити провину Юдиного дому сорок день, — один день за один рік Я тобі призна́чив.
<p>7 І на обло́гу Єрусалиму зверни своє обличчя та відкрите раме́но своє, і бу́деш пророкувати на нього.
<p>8 І ось Я накладу́ на тебе шну́ри, і ти не пове́рнешся з боку одно́го на інший бік, аж поки ти не закінчи́ш днів своєї облоги.
<p>9 А ти візьми собі пшениці та ячме́ню, і бобі́в та сочеви́ці, і проса та ви́ки, і даси їх до одно́го по́суду, і зробиш <i>із</i> них собі хліб, <i>за</i> кі́лькістю днів, що лежа́тимеш на боці своєму, — три сотні й дев'ятдеся́т день будеш те їсти.
<p>10 А ї́жа твоя, яку будеш ти їсти, <i>буде</i> вагою двадцять ше́клів<f>[5]</f> на день, час від ча́су будеш це їсти.
<p>11 І воду будеш пити мірою, шоста частина гі́на,<f>[5]</f> час від ча́су будеш пити.
<p>12 І їстимеш це, як ячмінного калача́, і будеш пекти це на кава́лках лю́дського калу, перед їхніми очи́ма“.
<p>13 І сказав Господь: „Так будуть їсти Ізраїлеві сини свій нечистий хліб серед тих наро́дів, куди Я їх ви́жену“.
<p>14 А я відказав: „О Господи, Боже, ось душа моя не занечи́щена, і па́дла та розшмато́ваного зві́рями я не їв від мо́лодости своєї й аж дотепер, і м'ясо нечисте не вхо́дило в мої уста“.
<p>15 І сказав Він до мене: „Дивися, Я дав тобі това́рячий гній замість лю́дського калу, — і ти зроби на ньому свій хліб!“
<p>16 І сказав Він до мене: „Сину лю́дський, ось Я поламаю підпо́ру хліба в Єрусалимі, і будуть їсти хліб за вагою та в страху́, а воду будуть пити за мірою та <i>зо</i> сму́тком,
<p>17 щоб відчули вони брак хліба та води, і жахну́лися один з о́дним, і вони зни́діють за свій гріх!

<h4>5</h4>
<p>1 А ти, сину лю́дський, візьми собі го́строго меча, <i>як</i> бритву стрижіїв; візьми його собі, і проведи<f>[6]</f> <i>ним</i> по голові своїй та по бороді своїй. І візьми собі вагові́ ша́льки, і поділи те воло́сся.
<p>2 Третину спали в огні посеред міста, коли ви́повняться дні обло́ги; і візьми <i>другу</i> третину, і посічи мечем навко́ло нього, а третину розпороши́ на вітер, і Я ви́тягну меча за ними.
<p>3 І візьми звідти мале число <i>воло́сся</i>, і зав'яжи його в своїх по́лах.
<p>4 І візьми із нього ще, і кинь його до сере́дини огню, і спали його в огні, — з нього вийде огонь на ввесь Ізраїлів дім“.
<p>5 Так говорить Господь Бог: „Цей Єрусалим — Я поставив його в сере́дині народів, а довкі́лля його — країни.
<p>6 Та він став проти постанов Моїх більше від пога́нів, а проти устав Моїх — більше від тих країн, що навколо нього, бо права́ Мої вони відкинули, а устави Мої — не ходили вони ними.
<p>7 Тому́ так говорить Господь Бог: За те, що ви ворохо́билися більше від тих поган, що навколо вас, <i>й</i> уставами Моїми не ходили, і постанов Моїх не вико́нували, а робили за постановами тих поган, що навколо вас,
<p>8 тому́ так говорить Господь Бог: Ось Я проти тебе, Сам Я, і зроблю́ серед тебе суди́ перед очи́ма тих поган!
<p>9 І зроблю́ на тобі те, чого Я не робив, і нічого подібного вже не зроблю́, за гидо́ти твої.
<p>10 Тому́ серед тебе батьки будуть їсти синів, а сини будуть їсти батьків своїх, і виконаю над тобою при́суди, і розпоро́шу ввесь останок твій на всі вітри́!
<p>11 Тому, <i>як</i> живий Я, говорить Господь Бог, — за те, що ти занечи́стив святиню Мою всіма́ гидо́тами своїми та всіма́ обри́дженнями своїми, то теж Я відкину <i>тебе</i>, й око Моє не матиме милосердя, і Сам Я не змилосе́рджуся!
<p>12 Третина твоя помре від морови́ці й загине від голоду серед тебе, а третина попа́дає від меча в твоїх околицях, а третину розпоро́шу на всі вітри́, і витягну за ними меча!
<p>13 І докі́нчиться гнів Мій, і Я заспоко́ю Свою лють проти них, і задовольню́ся. І пізнають вони, що Я, Господь, говорив у горли́вості Своїй, коли докона́ю Свою лютість на них!
<p>14 І зроблю́ тебе руїною та га́ньбою серед людів, що навколо тебе, перед очи́ма кожного, хто буде прохо́дити.
<p>15 І стане<i>ш</i> га́ньбою та посміхо́виськом, осторогою та остовпі́нням для народів, що навколо тебе, коли буду виконувати на тобі при́суди гнівом та люттю, та лютими карта́ннями. Я, Господь, <i>оце</i> говорив!
<p>16 Коли Я пошлю́ на них злі стрі́ли голоду, що будуть нищівни́ми, що пошлю́ їх понищити вас та примно́жу голод на вас, то Я злама́ю вам підпо́ру хліба,—
<p>17 і пошлю на вас голод та злу звірину́, і позбавлю тебе дітей, і морови́ця та кров пере́йде серед тебе, і спрова́джу на тебе меча. Я, Господь, <i>оце</i> говорив!“

<h4>6</h4>
<p>1 І було мені слово Господнє таке:
<p>2 „Сину лю́дський, зверни своє обличчя до Ізраїлевих гір, і пророкуй на них,
<p>3 та й скажеш: Гори Ізраїлеві, послухайте сло́ва Господа Бога! Так говорить Господь Бог гора́м та підгі́ркам, і рі́чищам та долинам: Ось Я спрова́джу на вас меча, і ви́гублю ваші па́гірки, —
<p>4 і будуть опусто́шені ваші же́ртівники, і будуть розби́ті ваші фіґури сонця, і кину Я ваших побитих перед вашими божка́ми!
<p>5 І дам трупи Ізраїлевих синів перед їхніми божка́ми, і розпоро́шу ваші кості навколо ваших же́ртівників.
<p>6 По всіх місцях вашого перебува́ння міста́ будуть поруйно́вані, а па́гірки попусто́шені, щоб ваші же́ртівники були поруйно́вані та побезче́щені, і щоб були розтро́щені й перестали існувати ваші божки́, і були розби́ті ваші фіґури сонця, і були стерті ваші діла́,
<p>7 І впаде́ забитий між вами, і ви пізнаєте, що Я — Госпо́дь!
<p>8 А Я позоставлю <i>з вас</i> решту, бо будете мати врято́ваних від меча серед наро́дів, коли ви будете розпоро́шені серед країн.
<p>9 І ваші врятовані згадають про Мене серед наро́дів, куди бу́дуть за́брані до поло́ну, коли Я зламаю їхнє блудне́ серце, що відпало від Мене, та їхні очі, що пере́люб чинили з своїми божка́ми, і вони самі бу́дуть бри́дитися тих злих речей, що робили, щодо всіх їхніх гидо́т.
<p>10 І пізна́ють вони, що Я — Госпо́дь, <i>і що</i> Я не нада́рмо говорив, що вчиню́ їм оцю злу річ!
<p>11 Так говорить Господь Бог: Удар своєю долонею й ту́пни ногою своєю, і скажи: Горе за всі злі вчинки Ізраїлевого дому, за які вони попа́дають від меча, голоду та морови́ці!
<p>12 Той, хто далекий, помре від морови́ці, а хто близьки́й — впаде від меча, а хто позостане та буде врято́ваний — помре від голоду. І <i>так</i> Я ви́кінчу Свою лютість на них!
<p>13 І пізна́єте ви, що Я — Госпо́дь, коли їхні забиті будуть <i>лежати</i> серед їхніх божкі́в навколо їхніх же́ртівників на всякім високім підгі́р'ї, на всіх щита́х гір, і під усяким зеленим деревом, і під усяким густим дубом, на місці, де вони прино́сили приємні пахощі для всіх своїх божкі́в.
<p>14 І Я ви́тягну руку Свою на них, і зроблю́ цей Край спусто́шенням та пу́сткою, від пустині аж до Рівли́, по всіх місцях їхнього сиді́ння... І пізнають вони, що Я — Госпо́дь!“

<h4>7</h4>
<p>1 І було́ мені слово Господнє таке:
<p>2 „А ти, сину лю́дський, <i>послухай</i>: Отак Господь Бог промовляє до кра́ю Ізраїлевого: Кіне́ць, надійшов той кінець на чотири окра́йки землі!
<p>3 На те́бе тепер цей кінець, і пошлю́ Я на те́бе Свій гнів, і тебе́ розсуджу́ за твоїми доро́гами,<f>[7]</f> і на тебе складу́ всі гидо́ти твої.
<p>4 І око Моє над тобою не зми́лується, і милосе́рдя не бу́ду Я мати, бо доро́ги твої Я на тебе складу́, а гидо́ти твої серед тебе зоста́нуть, і пізнаєте ви, що Я — <i>то</i> Господь!“
<p>5 Отак Господь Бог промовляє: „Ось прихо́дить біда на біду́!
<p>6 Прихо́дить кінець, прихо́дить кінець, — він збуди́вся на тебе, прихо́дить ось він!
<p>7 Надійшла <i>твоя</i> доля для тебе, о ме́шканче кра́ю, приходить цей час, близьки́й <i>той</i> день за́колоту, нема на гора́х крику радости.
<p>8 Тепер лютість Свою незаба́ром Я виллю на те́бе, і Свій гнів докінчу́ проти те́бе, і тебе́ осуджу́ за твоїми дорогами, і на те́бе складу́ всі гидо́ти твої!
<p>9 І око Моє <i>над тобою</i> не зми́лується, і милосе́рдя не бу́ду Я мати, бо доро́ги твої Я на тебе складу́, а гидо́ти твої серед тебе зали́шаться, — і пізнаєте ви, що Я — Госпо́дь, що карає!
<p>10 Ось той день, ось прихо́дить, доля виходить, виро́стає кий, розцвітає пиха,
<p>11 розвило́ся наси́льство для ки́я безбожності! Нічого із них <i>не</i> зали́шиться: ані з числе́нности їхньої, ані з їхнього завору́шення, ані з їхньої пишноти́.
<p>12 Надходить той час, наближа́ється день. Хто купує, нехай не радіє, а хто продає, хай не буде в жало́бі, — бо <i>сунеться</i> лютість на все многолю́ддя його!
<p>13 Бо до про́даного не пове́рнеться вже продаве́ць, хоча б залиши́вся при житті між живими, бо пророцтво про все многолю́ддя їхнє не відмі́ниться, і ніхто беззаконням своїм не зміцни́ть свого життя.
<p>14 Засу́рмлять у су́рму та все приготу́ють, — та не пі́де ніхто на війну́, бо на все многолю́ддя його Моя лютість!
<p>15 На вулиці — меч, морови́ця ж та голод — у домі, хто на полі — помре від меча, а хто в місті — зжере́ того голод та мор.
<p>16 І врято́вані з них повтікають, і бу́дуть на го́рах, немов голуби́ <i>із</i> долин, — всі бу́дуть стогна́ти, кожен за гріх свій.
<p>17 Усі ру́ки осла́бнуть, затремтя́ть, як вода, всі колі́на,
<p>18 і вере́тами попідпері́зуються, і покри́є їх страх, і на кожнім лиці <i>буде</i> сором, а на всіх голова́х їхніх — <i>жало́бна</i> та ли́сина.
<p>19 Вони повикида́ють на вулицю срі́бло своє, і за ніщо́ їхнє золото стане, — їхнє срі́бло та золото їхнє не буде могти́ врятувати їх удень гніву Господнього, <i>ним</i> не наси́тять своєї душі й свого ну́тра вони не напо́внять, бо їхня провина була перешкодою!
<p>20 А гордість вчинили за славну оздо́бу свою́, у ній наробили бовва́нів гидо́ти своєї <i>й</i> обри́джень своїх, тому їм оберну́ Я її на нечистість, —
<p>21 і віддам її в руку чужих на грабу́нок, а нечестивим землі — на здобич.
<p>22 І обличчя Своє відверну́ Я від них, і вони побезче́стять Мій скарб, і вві́йдуть до нього наси́льники та й побезче́стять його́.
<p>23 Зроби ланцюга́, бо земля перепо́внилась правом крива́вим, а місто наси́льством напо́внилось.
<p>24 І наведу́ Я найзліших із наро́дів, — і пося́дуть вони доми їхні, і гордість вельмо́жних спиню́, — і свя́тощі їхні побезче́щені бу́дуть!
<p>25 Загибіль іде, й вони будуть шукати споко́ю — та не буде <i>його</i>.
<p>26 При́йде біда до біди, й буде звістка до звістки, і бу́дуть шукати проро́цтва в пророка, та згине Зако́н у священиків і рада — у ста́рших.
<p>27 Цар буде в жало́бі, і стра́хом зодя́гнеться князь, а ру́ки наро́ду землі затремтя́ть. За доро́гами їхніми їм учиню́, і судитиму їх — їхніми суда́ми, і пізна́ють, що Я — <i>то</i> Госпо́дь!“

<h4>8</h4>
<p>1 І сталося за шостого року, шостого <i>місяця</i>, п'ятого <i>дня</i> місяця сидів я в своє́му домі, а Юдині старші́ сиділи передо мною, — то впала там на мене рука Господа Бога.
<p>2 І побачив я, аж ось подо́ба, на вигляд <i>чоловіка</i>: від виду сте́гон його й дололу — огонь, а від сте́гон його й догори — на вигляд ся́йва, ніби палаюча мідь.
<p>3 І витягнув Він подобу руки, і взяв мене за волосся моєї голови, а Дух підійняв мене між землею та між небом, і впровадив мене до Єрусалиму в Божих виді́ннях, до входу вну́трішньої брами, зве́рненої на пі́вніч, де місце перебува́ння і́дола, що викли́кує заздрість.
<p>4 І ось <i>була</i> там слава Ізраїлевого Бога, як той вид, що я бачив у долині!
<p>5 І сказав Він до мене: „Сину лю́дський, зведи очі свої в напрямі на пі́вніч!“ І звів я очі свої в напрямі на пі́вніч, аж ось з пі́вночі, від брами же́ртівника, <i>був</i> той і́дол за́здрости при вході.
<p>6 І сказав Він до мене: „Сину лю́дський, чи ти бачиш, що́ вони ро́блять! Це великі гидо́ти, що Ізраїлів дім робить тут, щоб віддали́тися від Моєї святині! Та ти зно́ву побачиш іще більші гидо́ти“.
<p>7 І привів мене до входу подві́р'я, і побачив я, — аж ось дірка в стіні!
<p>8 І сказав Він мені: „Сину лю́дський, прокопа́й <i>дірку</i> в стіні!“ І прокопа́в я в стіні, — аж ось вхід!
<p>9 І сказав Він до мене: „Увійди, і побач ті злі гидо́ти, які вони роблять отут!“
<p>10 І ввійшов я й побачив, аж ось усякий вид плазуна́ та огидли́вої звірини́, і всякі божки́ Ізраїлевого дому, накре́слені на стіні навко́ло круго́м.
<p>11 А сімдеся́т чоловіка зо старши́х Ізраїлевого дому та Яазанія, Шафанів син, що стояв посеред них, стояли перед ними, і кожен <i>мав</i> у своїй руці свою кади́льницю, і підіймалися па́хощі <i>з</i> хмари кади́ла.
<p>12 І сказав Він до мене: „Чи бачив ти, сину лю́дський, що́ роблять Ізраїлеві старші́ в темно́ті, кожен у кімна́тах своїх ідолів? Бо говорять вони: Господь нас не бачить, Господь покинув цей край“.
<p>13 І сказав Він до мене: „Ти зно́ву побачиш ще більші гидо́ти, які вони ро́блять“.
<p>14 І Він запрова́див мене до входу до брами Господнього дому що на пі́вночі, — аж ось там сидять жінки́, що оплакували Таммуза.<f>[8]</f>
<p>15 І сказав Він до мене: „Чи ти бачив, сину лю́дський? Ти зно́ву побачиш гидо́ти ще більші від цих!“
<p>16 І Він запрова́див мене до вну́трішнього подві́р'я Господнього дому. Аж ось при вході до Господнього храму, між притво́ром та між же́ртівником, <i>було</i> біля двадцяти́ й п'яти чоловіка: спи́ни їхні — до Господнього храму, а їхні обличчя — на схід, і вони кла́нялися до сходу, до сонця.
<p>17 І сказав Він до мене: „Чи ти бачив, сину лю́дський? Чи легко Юдиному дому, щоб не робити тих гидот, які вони роблять отут? Бо вони напо́внили Край наси́льством, і знову гнівають Мене, й ось вони держать зелені галу́зки при но́сі своїм.<f>[9]</f>
<p>18 Тому то й Я зроблю́ з лютістю: око Моє не змилується, і милосердя не буду Я мати. І вони будуть кли́кати сильним голосом в ву́ха Мої, та Я їх не почую!“

<h4>9</h4>
<p>1 І кликнув Він в уші мої сильним голосом, кажучи: „Набли́зьте кара́телів міста, і кожен <i>нехай має</i> в своїй руці свої нищівні́ знаря́ддя“.
<p>2 І ось прийшли шість чоловіка з дороги горі́шньої брами, що зве́рнена на пі́вніч, і кожен <i>мав</i> у своїй руці свої знаря́ддя розбива́ння, а серед них один чоловік <i>був</i> одя́гнений в льняне́, а пи́сарський калама́р <i>був</i> при сте́гнах його. І вони прийшли, і стали при мідяно́му же́ртівнику.
<p>3 А слава Ізраїлевого Бога підняла́ся з-над Херуви́ма, що була над ним, до порога дому. І закли́кав Він чоловіка, одя́гненого в льняне́, що пи́сарський калама́р <i>був</i> при сте́гнах його.
<p>4 І сказав Господь до нього: „Перейди сере́диною міста, сере́диною Єрусалиму, і зроби зна́ка на чо́лах людей, що зідхають та стогнуть над усіма́ тими гидо́тами, що робляться в його сере́дині“.
<p>5 А до <i>інших</i> Він сказав при мені: „Ходіть за ним у місті, і вбивайте; нехай ваше око не має милосердя, і ви не зми́луйтеся!
<p>6 Старо́го, юнака, і ді́вчину, і дітей та жінок позабива́йте доще́нту, а до кожної люди́ни, що на ній цей знак, не піді́йдете; а зачне́те від Моєї святині“. І зачали́ вони від тих старих людей, що <i>були</i> перед домом.
<p>7 І сказав Він до них: „Занечи́стіть цей дім, і напо́вніть подві́р'я тру́пами, <i>і</i> вийдіть!“ І вони повихо́дили, і вбивали в місті.
<p>8 І сталося, коли вони вбивали, то я позостався, і впав на своє обличчя, і кли́кав та казав: „О Господи, Боже, чи Ти ви́губиш увесь останок Ізраїлів, виливаючи гнів Свій на Єрусалим?“
<p>9 І сказав Він до мене: „Провина дому Ізраїля й Юди дуже-дуже велика, і земля напо́внена душогу́бствами, а місто повне кривди. Бо вони кажуть: Господь покинув цей Край, і Господь не бачить.
<p>10 І також Я, — не змилосе́рдиться око Моє, і не змилуюсь Я, їхню доро́гу Я дам на їхню голову!“
<p>11 І ось чоловік, одя́гнений в льняне́, що калама́р був при сте́гнах його, приніс відповідь, кажучи: „Я зробив, як мені наказав Ти!“

<h4>10</h4>
<p>1 І побачив я, аж ось на небозво́ді, що на голові Херувимів, <i>було щось</i>, як камінь сапфі́р, на вигляд подоби трону бачилося на них.
<p>2 І Він промовив до того чоловіка, одя́гненого в льняне́, та й сказав: „Увійди поміж коле́са під Херувимом, і напо́вни свої жмені вугли́нами огню з-поміж Херувимів, і кинь на місто!“ І він увійшов перед моїми очима.
<p>3 А Херувими стояли з правого боку дому, коли вхо́див чоловік, і хмара напо́внила вну́трішнє подвір'я.
<p>4 І підняла́ся слава Господня з-над Херувима на поріг дому, і напо́внився дім хмарою, а подвір'я напо́внилося сяйвом Господньої слави.
<p>5 А шум крил Херувимів був чутий аж до зовнішнього подві́р'я, як голос Бога Всемогу́тнього, коли Він говорить.
<p>6 І сталося, коли Він наказав чоловікові, одя́гненому в льняне́, кажучи: „Візьми огонь поміж коле́сами з-під Херувимів“, то той прийшов і став при ко́лесі.
<p>7 І Херувим простягнув свою руку з-поміж Херувимів до огню, що поміж Херувимами, і взяв, і дав до жмені одя́гненого в льняне́, а той узяв і вийшов.
<p>8 І показалася в Херувимів подоба лю́дської руки під їхніми кри́лами.
<p>9 І я побачив, аж ось чотири ко́лесі при Херувимах, по одно́му ко́лесі при кожному Херувимі, а вид тих коле́с, ніби вигляд каменя хризолі́та.
<p>10 А їхній вигляд — подоба одна чотирьом їм, як коли б ко́лесо було в ко́лесі.
<p>11 В ході́ своїй вони йшли на чотири свої боки, не оберта́лися в ході́ своїй, бо до того місця, куди обе́рнеться голова, за нею йшли вони, не оберта́лися в ході́ своїй.
<p>12 А все їхнє тіло, і їхня спи́на, і їхні руки, і їхні кри́ла, і ті коле́са <i>були</i> повні оче́й навколо, всі чотири мали коле́са.
<p>13 А ці коле́са були кликані при мені „Ґалґал“.<f>[10]</f>
<p>14 А в кожного чотири обличчі: обличчя одно́го — обличчя Херувима, обличчя другого — обличчя люди́ни, а третій — обличчя ле́ва, а четвертий — обличчя орла.
<p>15 І підняли́ся ті Херувими. Це та жива істота, яку я бачив на річці Кева́р.
<p>16 А коли йшли ті Херувими, то йшли й ті коле́са при них, а коли ті Херувими підіймають свої крила, щоб знятись із землі, не відверта́ються також ті коле́са від них.
<p>17 Коли ті ставали, ставали й вони, а коли ті підіймалися, підіймалися <i>й</i> вони, бо в них <i>був</i> дух живої істоти.
<p>18 І вийшла слава Господня і з-над порога дому, і стала над Херувимами.
<p>19 І підняли́ Херувими свої кри́ла, і зняли́ся з землі на моїх оча́х, коли вони йшли, а ті коле́са побіч них, і стали при вході до схі́дньої брами Господнього дому, а слава Ізраїлевого Бога зверху над ними.
<p>20 Це та жива істота, яку я бачив під Богом Ізраїлевим над річкою Кева́р. І я пізнав, що це Херувими.
<p>21 У кожного було по чотири обличчі, у кожного — чотири крилі́, а під їхніми кри́лами — подоба лю́дських рук.
<p>22 А подоба їхнього обличчя — це ті обличчя, які я бачив над річкою Кева́р, їхній вигляд та вони самі. Кожен ішов просто вперед.

<h4>11</h4>
<p>1 І підійняв мене Дух, і привів мене до схі́дньої брами Господнього дому, що обе́рнена на схід. І ось при вході до брам двадцять і п'ять чоловіка, а серед них бачив я Яазанію, сина Аззурового, та Пелатію, сина Венаїного, князі́в народу.
<p>2 І сказав Він до мене: „Сину лю́дський, оце ті люди, що заду́мують кривду, і радять злу раду в цьому місті,
<p>3 що говорять: „Не скоро будувати доми́. Воно<f>[11]</f> — казан, а ми — м'ясо“.
<p>4 Тому́ пророкуй на них, пророкуй, сину лю́дський!“
<p>5 І зійшов на мене Дух Господній, та й до мене сказав: „Скажи: Так говорить Господь: Отак кажете, доме Ізраїлів, і заміри вашого духа — Я знаю їх.
<p>6 Ви намно́жили своїх забитих у цьому місті, і напо́внили його вулиці тру́пами.
<p>7 Тому так говорить Госпо́дь Бог: Ваші забиті, що ви їх поклали серед нього, вони те м'ясо, а воно<f>[11]</f> — той каза́н. Та Я ви́проваджу вас із нього!
<p>8 Ви боїте́ся меча — і меча наведу́ Я на вас, говорить Господь Бог.
<p>9 І ви́проваджу вас із нього, і дам вас у руку чужих, і зроблю́ між вами при́суди!
<p>10 Від меча ви попа́даєте; на границі Ізраїля розсуджу́ вас, і ви і пізнаєте, що Я — <i>то</i> Господь!
<p>11 Воно<f>[11]</f> не буде вам казано́м, і ви не станете в ньому м'ясом. При границі Ізраїля розсуджу́ вас!
<p>12 І пізнаєте ви, що Я — Господь, бо за уставами Його ви не ходили, а постано́в Моїх не виконували, але виконували за постано́вами тих наро́дів, що навколо вас“.
<p>13 І сталося, коли я пророкував, то Пелатія, син Бенаніїн, помер. І впав я на своє обличчя, і закричав сильним голосом та й сказав: „О Господи Боже, Ти робиш кінець з Ізраїлевим останком!“
<p>14 І було мені слово Господнє таке:
<p>15 „Сину лю́дський, брати твої, брати твої — мужі рідні тобі, а ввесь Ізраїлів дім — увесь той, що до них говорили ме́шканці Єрусалиму: Віддалі́ться від Господа, нам даний цей край на володі́ння,
<p>16 тому скажи: Так говорить Господь Бог: Хоч Я віддали́в їх поміж народи, і хоч розпоро́шив їх по края́х, проте буду для них хоч малою святинею в тих края́х, куди вони ввійшли.
<p>17 Тому́ скажи: Так говорить Господь Бог: І позбираю Я вас із народів, зберу́ з тих країв, серед яких ви розпоро́шені, і дам вам Ізраїлеву землю.
<p>18 І вони вві́йдуть туди, і викинуть з неї усі мерзо́ти її та всі гидо́ти її.
<p>19 І дам їм одне серце, і ново́го духа дам у вас, і вийму з їхнього тіла серце камінне, і дам їм серце <i>із</i> м'яса,
<p>20 щоб вони ходили за уставами Моїми, і додержували Мої постанови та виконували їх. І вони стануть Мені народом, а Я буду їм Богом!
<p>21 А щодо тих, що їхнє серце ходить за гидо́тами своїми та мерзо́тами своїми, то поверну́ їхню дорогу<f>[12]</f> на їхню голову, говорить Господь Бог“.
<p>22 І попідійма́ли Херувими кри́ла свої, а ко́леса при них, і слава Ізраїлевого Бога зверху над ними.
<p>23 І підняла́ся слава Господня з-над сере́дини міста, і стала на горі, що зо сходу міста.
<p>24 І дух підні́с мене, і ввів мене в Халдею до полоня́н<f>[13]</f> у видінні, Духом Божим. І підійняло́ся від мене те виді́ння, яке я бачив.
<p>25 І я говорив до полоня́н<f>[13]</f> усі Господні слова, які Він наказав був мені.

<h4>12</h4>
<p>1 І було мені слово Господнє таке:
<p>2 „Сину лю́дський, ти живеш серед дому ворохо́бного, — вони мають очі, щоб бачити, та не бачать, мають ву́ха, щоб слухати, та не чують, бо вони дім ворохо́бний.
<p>3 А ти, сину лю́дський, пороби́ собі речі для мандрі́вки, і йди на вигна́ння вдень на їхніх оча́х, і пі́деш на вигна́ння з свого місця до іншого місця на їхніх оча́х, може побачать вони, що вони дім ворохо́бности.
<p>4 І повино́сиш свої речі, як речі для мандрівки, удень на їхніх оча́х, а ти ви́йдеш увечорі на їхніх оча́х, як виходять вигна́нці.
<p>5 На їхніх оча́х пробий собі <i>дірку</i> в стіні, і повино́сиш нею.
<p>6 На їхніх оча́х на раме́ні повино́сиш, винесеш поте́мки, закриєш обличчя своє, і не побачиш землі, бо Я поставив тебе зна́ком для Ізраїлевого дому“.
<p>7 І зробив я так, як наказано мені: речі свої я повино́сив удень, а ввечорі пробив собі рукою <i>дірку</i> в стіні, по́темки повиносив, — на рамені носив на їхніх оча́х.
<p>8 А ра́нком було мені слово Господнє таке:
<p>9 „Сину лю́дський, чи ж не сказав до тебе дім Ізраїлів, дім ворохо́бности: Що ти робиш?
<p>10 Скажи до них: Так сказав Господь Бог: Це пророцтво про начальника Єрусалиму та ввесь Ізраїлів дім, що в ньому вони.
<p>11 Скажи: Я ваш знак. Як зробив Я, так буде зро́блено їм, — пі́дуть на вигна́ння в поло́н!
<p>12 А той начальник, що серед них, на рамені буде не́сти по́темки й ви́йде; у стіні проб'ють <i>дірку</i>, щоб вивести його; обличчя своє він закриє, щоб не бачити землі очи́ма.
<p>13 І розтягну́ на нього сітку Свою, і він буде схо́плений в па́стку Мою, і відведу́ його до Вавилону, до халдейського кра́ю, та його він не побачить, і там помре.
<p>14 А все, що навко́ло нього, його помічники та всі ві́йська його, розпоро́шу на всі вітри́, і витягну за ними меча.
<p>15 І пізнають вони, що Я — Госпо́дь, коли розві́ю їх поміж наро́дами та розпоро́шу їх по країнах!
<p>16 А нечисле́нних з них людей збережу́ від меча, від голоду та від зарази, щоб вони оповіда́ли про свої гидо́ти серед народів, куди поприхо́дять. І вони пізнають, що Я — Госпо́дь!“
<p>17 І було мені слово Господнє таке:
<p>18 „Сину лю́дський, їж свій хліб у дрижа́нні, а воду свою пий у тремті́нні та в журбі́.
<p>19 І скажеш до народу цього Кра́ю: Так говорить Господь Бог на ме́шканців Єрусалиму, на Ізраїлеву землю: Вони хліб свій в журбі будуть їсти, а воду свою будуть пити в остовпі́нні, бо спустоші́в їхній край від своєї по́вні за наси́лля всіх, що ме́шкають у ньому.
<p>20 І поруйнуються насе́лені міста́, а край стане спусто́шенням, і пізнаєте ви, що Я — Госпо́дь!
<p>21 І було мені слово Господнє таке:
<p>22 „Сину лю́дський, що це в вас за припові́стка така в Ізраїлевій землі: „Продо́вжаться дні, — і зникне всіляке виді́ння“?
<p>23 Тому́ скажи їм: Так говорить Госпо́дь Бог: Припиню́ Я цю припові́стку, і більше не будуть її припові́сткувати в Ізраїлі, але говори їм: „Набли́зилися оті дні й слово всякого виді́ння“.
<p>24 Бо не буде вже жодного марно́го видіння та підле́сливого чарува́ння в Ізраїлевім домі.
<p>25 Бо Я, Господь, буду говорити, <i>а</i> яке слово говоритиму, то буде воно зді́йснене, не відтя́гнеться вже, бо за ваших днів, доме ворохо́бности, буду говорити слово, і його виконаю, говорить Господь Бог“.
<p>26 І було мені слово Господнє таке:
<p>27 „Сину лю́дський, ось говорить Ізраїлів дім: Те виді́ння, яке він бачить, воно про далекі дні, і про далекі часи́ він пророкує.
<p>28 Тому їм скажи: Так говорить Господь Бог: Не відтя́гнуться вже всі слова́ Мої, — яке слово говоритиму, те буде ви́конане, говорить Господь Бог!“

<h4>13</h4>
<p>1 І було мені слово Господнє таке:
<p>2 „Сину лю́дський, — пророкуй на Ізраїлевих пророків, що пророку́ють, і скажи пророкам, <i>що провіща́ють</i> із власного серця: Послухайте Господнього слова!
<p>3 Так говорить Господь Бог: Горе на пророків безумних, що ходять за своїм духом та за тим, чого не бачили!
<p>4 Твої пророки, Ізра́їлю, як ті лиси́ці в руї́нах!
<p>5 Не ввійшли ви в проло́ми, і не загороди́ли загоро́ди над Ізраїлевим домом, щоб стати на бій Господнього дня.
<p>6 Вони бачать марно́ту та фальши́ве чарува́ння, говорячи: „Говорить Госпо́дь“, а Господь не посилав їх, та вони мають наді́ю, що спо́вниться слово.
<p>7 Хіба ж не марне́ виді́ння ви бачили, і не фальши́ве чарува́ння ви говорили? А ви кажете: „Говорить Господь“, а Я не говорив!
<p>8 Тому́ так говорить Господь Бог: За те, що ви говорите марно́ту, і бачите лжу, тому ось Я проти вас, говорить Господь Бог.
<p>9 І буде рука Моя проти пророків, що бачать марно́ту й чару́ють ілжею. Вони не будуть на раді наро́ду Мого, і в пе́репису Ізраїлевого дому не будуть запи́сані, і до землі Ізраїлевої не вві́йдуть. І пізнаєте ви, що Я — Господь Бог!
<p>10 Саме за те, що вони впрова́дили наро́д Мій у по́милку, говорячи „мир“, а миру нема. І він будує мура, а вони тинку́ють його <i>будьяким</i> ти́нком.
<p>11 Скажи до тих, що тинку́ють <i>будьяким</i> ти́нком, що <i>мур</i> упаде́. Буде дощ заливни́й, і ви, каміння великого гра́ду, впаде́те, і вітер бурхли́вий розва́лить <i>мура</i>.
<p>12 І ось стіна впаде́. Чи ж не скажуть вам: Де той тинк, яким ви тинкува́ли?
<p>13 Тому так говорить Господь Бог: Я вчиню́, що бурхли́вий вітер вали́тиме в лютості Моїй, і буде дощ заливни́й в Моїм гніві, і камі́ння великого граду в лютості на ви́гублення.
<p>14 І розіб'ю́ Я ту стіну́, яку ви обтинкува́ли <i>будьяким</i> ти́нком, і повалю́ її до землі, й ого́литься підва́лина її, і впаде́, і ви загинете в сере́дині його, <i>Єрусалима</i>, і пізнаєте, що Я — Госпо́дь!
<p>15 І докінчу́ Я лютість Свою на стіні́ та на тих, що тинку́ють її <i>якимбудь</i> ти́нком, і скажу́ вам: Немає стіни та її тинкува́льників,
<p>16 Ізраїлевих пророків, що пророкува́ли на Єрусалим і бачили для нього виді́ння миру, та немає миру, говорить Госпо́дь!
<p>17 А ти, сину лю́дський, зверни своє обличчя до дочо́к свого наро́ду, що пророку́ють з власного серця, і пророкуй на них,
<p>18 та й скажи: Так говорить Господь Бог: Горе тим, що шиють <i>чародійні</i> обв'я́зки на сугло́би рук, і роблять хустки́ на голову всякого зросту, щоб ловити ду́ші. Невже, ло́влячи душі Мого наро́ду, ви свої душі спасете?
<p>19 І ви безче́стите Мене в Мого наро́ду за жмені ячме́ню та за кришки́ хліба, забиваючи душі, що не повинні б умирати, та лишаючи при житті душі, що не повинні б жити, своїми обма́нами Моєму наро́дові, що слухають лжу.
<p>20 Тому так говорить Госпо́дь Бог: Ось Я проти ваших <i>чародійних</i> обв'я́зок, ув які ви ловите душі. І позриваю їх із ваших раме́н, і повипуска́ю ті душі, ті душі, що ви ловите, щоб <i>були вільні</i>, як пта́хи.
<p>21 І позриваю ваші хустки́, і врятую наро́д Свій з вашої руки, і не будуть вони вже в вашій руці за здо́бич, і пізнаєте ви, що Я — Господь.
<p>22 За те, що ви лжею заподі́яли біль серцю праведного, хоч Я не зробив йому бо́лю, і за те, що ви змі́цнюєте руки безбожного, щоб він не відвернувся від своєї злої дороги, щоб спасти́ його при житті,
<p>23 тому́ більш не бу́дете бачити марно́ти та не будете віщува́ти, і Я врятую народ Свій з вашої руки, і ви пізнаєте, що Я — Госпо́дь!“

<h4>14</h4>
<p>1 І прийшли до мене му́жі з Ізраїлевих старши́х, і посідали передо мною.
<p>2 І було́ мені слово Господнє таке:
<p>3 „Сину лю́дський, ці му́жі допустили своїх божкі́в у своє серце, а спотика́ння<f>[14]</f> провини своєї поклали перед обличчям своїм. Чи ж можуть вони запи́тувати Мене?
<p>4 Тому́ говори з ними, та й скажеш до них: Так говорить Господь Бог: Кожен чоловік з Ізраїлевого дому, що допу́стить своїх божкі́в у своє серце, а спотика́ння<f>[14]</f> провини своєї покладе́ перед обличчям своїм, і при́йде до пророка, тому Я, Господь, відповім, згідно з цим, згідно з многото́ю його божкі́в,
<p>5 щоб схопи́ти <i>тих</i> з Ізраїлевого дому за їхнє серце, бо всі вони віддали́лися від Мене через своїх божкі́в!
<p>6 Тому́ скажи до Ізраїлевого дому: Так говорить Господь Бог: Наверні́ться, і відступі́ть від ваших божкі́в, і від усіх ваших гидо́т відверні́ть свої обличчя!
<p>7 Бо кожен чоловік із Ізраїлевого дому або з чужи́нців, що ме́шкають серед Ізраїля, коли відсту́пить від Мене, і допустить своїх божкі́в у своє серце, і покладе спотика́ння<f>[14]</f> своєї провини перед обличчям своїм, і при́йде до пророка, щоб запитати Мене, тому Я, Господь, відповім від Себе.
<p>8 І зверну Я лице́ Своє проти цього чоловіка, і вчиню́ його за знака та за припові́стку, і вигублю його з-посеред Свого наро́ду, і пізнаєте ви, що Я — Господь!
<p>9 А пророк, коли б був зве́дений, і говорив би слово, — Я, Госпо́дь, зведу́ цього пророка, і простягну руку Свою на нього, і вигублю його з-посеред Свого народу Ізраїлевого!
<p>10 І понесу́ть вони свою провину, — яка провина того, хто питається, така буде провина пророка,
<p>11 щоб не блуди́в уже Ізраїлів дім від Мене, і не занечи́щувався вже всіма своїми гріхами. І будуть вони Мені наро́дом, а Я буду їм Богом, говорить Госпо́дь Бог!“
<p>12 І було́ мені слово Господнє таке:
<p>13 „Сину лю́дський, коли згріши́ть проти Мене земля, спроневі́рюючи, то Я простягну́ Свою руку на неї, і зламаю їй хлібну підпору, і пошлю на неї голод, і ви́гублю з неї люди́ну й скоти́ну.
<p>14 А коли б серед неї були три му́жі: Ной, Даниїл та Йов, вони в своїй справедливості врятували б <i>лише</i> свою <i>вла́сну</i> душу, говорить Господь Бог.
<p>15 Коли б Я перепрова́див по землі люту звірину́, й обезлю́дніла б вона, і стала б вона спусто́шенням, так що ніхто не прохо́див би нею через ту звірину́,
<p>16 <i>то</i> й ці три му́жі серед неї, — <i>як</i> живий Я, — говорить Господь Бог, — не врятують вони ні синів, ні дочо́к! Самі вони будуть врято́вані, а край стане спусто́шенням.
<p>17 Або коли б Я спровадив на цю землю меча, та й мече́ві сказав: „Пройди по кра́ю, і вигуби з нього люди́ну й скотину“,
<p>18 то ці три му́жі серед нього, <i>як</i> живий Я! — говорить Господь Бог, — не врятують синів, ні дочо́к, бо врятуються самі тільки вони!
<p>19 Або коли б Я морови́цю послав до цієї землі, і вилив би на неї свою лютість у крові, щоб вигубити з неї люди́ну й скоти́ну,
<p>20 а Ной, Даниї́л та Йов <i>були б</i> серед неї, — <i>як</i> живий Я! — говорить Господь Бог, — ані сина, ані дочки́ не врятували б вони! Вони в своїй справедливості врятують <i>тільки</i> свою <i>вла́сну</i> душу.<f>[15]</f>
<p>21 Бо так говорить Господь Бог: Хоч послав би Я на Єрусалим чотири Свої лихі при́суди: меча, і голод, і люту звірину́ та морови́цю, щоб вигубити з нього люди́ну та скоти́ну,
<p>22 то все таки зали́шаться в ньому рештки, що будуть ви́проваджені, сини та до́чки. Ось вони вийдуть до вас, і ви побачите їхню дорогу та їхні вчинки, і будете потішені за те лихо, що Я навів на Єрусалим, за все, що Я навів був на нього.
<p>23 І потішать вони вас, коли ви побачите їхню дорогу та їхні вчинки, і пізнаєте, що не нада́рмо зробив Я все, що зробив серед нього, говорить Госпо́дь Бог“.

<h4>15</h4>
<p>1 І було́ мені слово Господнє таке:
<p>2 „Сину лю́дський, чим краще виногра́дове дерево від усякого дерева, та виногра́дна галу́зка, що була́ серед дерев лісови́х?
<p>3 Чи ві́зьметься з нього <i>кусок</i> дерева, щоб зробити <i>яку</i> роботу? Чи ві́зьмуть із нього кілка́, щоб повісити на ньому всяку річ?
<p>4 Ось воно дане огне́ві на пожертя́. Оби́два кі́нці його поже́р огонь, а сере́дина його надгоріла, — чи надається воно до роботи?
<p>5 Як було воно непору́шним воно не надавалося на роботу, що́ ж тепер, коли огонь поже́р його, і воно надгоріло, то ще буде надаватися на роботу?
<p>6 Тому так говорить Господь Бог: Як виногра́дове дерево між лісни́ми дере́вами, що Я дав його огне́ві на пожертя́, так дам Я ме́шканців Єрусалиму!
<p>7 І оберну́ Я лице Своє проти них, — з <i>одно́го</i> огню вони вийшли, та пожере їх <i>другий</i> огонь. І пізнаєте, ви, що Я — Господь, коли зверну́ Своє лице проти них!
<p>8 І віддам цей Край на спусто́шення, за те, що вони спроневі́рилися, говорить Госпо́дь Бог“.

<h4>16</h4>
<p>1 І було́ мені слово Господнє таке:
<p>2 „Сину лю́дський, повідо́м Єрусалим про його гидо́ти,
<p>3 та й скажи: Так говорить Господь Бог до <i>дочки́</i> Єрусалиму: Похо́дження твоє й наро́дження твоє — з кра́ю ханаа́нського, твій батько — аморе́єць, а мати твоя — хітте́янка.
<p>4 При твоєму наро́дженні, того дня, як ти народи́лася, не був обрі́заний пупо́к твій, і водою не була ти обмита на очи́щення, ані не була ти посо́лена, ані не була ти спови́та.
<p>5 Не зми́лувалося над тобою <i>жодне</i> око, щоб зробити тобі одну з цих <i>речей</i> з милосердя над тобою, але́ була ти ви́кинена на відкрите поле, — так мало ціно́вано душу твою в день твойого наро́дження!
<p>6 І прохо́див Я повз тебе, і бачив тебе, як ти валя́лася в своїй крові, і сказав Я до тебе: Живи в своїй крові! <i>Так</i>, Я сказав тобі: Живи в своїй крові!
<p>7 Рости ж, — зробив Я тебе, як польову́ рости́ну, і ти зросла́ та стала велика, і дійшла ти до найвродливі́шої вро́ди: перса ви́простались, волос твій виріс, а ти <i>була</i> зо́всім нага́!
<p>8 І прохо́див Я повз тебе, і побачив тебе, аж ось час твій <i>наспів</i>, — час коха́ння. І простягну́в Я полу Свою над тобою, і закрив твою наготу́, і присягнув тобі, і ввійшов з тобою в заповіт, — говорить Госпо́дь Бог, — і стала ти Моєю.
<p>9 І обмив Я тебе водою, і сполоска́в Я кров твою з тебе, і нате́р тебе оливою.
<p>10 І зодягнув тебе різнокольоро́вим, взув тебе в та́хаш,<f>[16]</f> і спови́в тебе в віссо́н,<f>[17]</f> і покрив тебе шо́вком.
<p>11 І приоздо́бив тебе оздобою, і дав нараме́нники на руки твої, а ланцюга́ — на шию твою.
<p>12 І дав Я носову́ сере́жку до носа твого, і сере́жки на ву́ха твої, а пишну корону на твою го́лову.
<p>13 І приоздо́билась ти золотом та срі́блом, а одіж твоя — віссо́н та шовк, і різнокольоро́ве; булку й мед та оливу ти їла, і стала ти гарна-прегарна, і вдало́ся тобі досягти царсько́ї <i>гідности</i>!
<p>14 І розійшлося ім'я́ твоє поміж наро́дами за твою красу, бо доскона́ла вона, через пишно́ту Мою, яку Я на тебе поклав, — говорить Госпо́дь Бог!
<p>15 І покладалася ти на красу́ свою, і стала розпу́сною через славу свою, і виливала ти розпу́сту свою на кожного перехожого, — його ти була́.
<p>16 І бра́ла ти з шат своїх, і робила собі різнокольоро́ві па́гірки, і чинила розпусту на них, як не бувало й не буде.
<p>17 І брала ти речі з пишно́ти своєї, з Мого золота та зо срі́бла Мого, що дав тобі Я, і наробила собі подоб чоловічої статі, — і чинила розпусту із ними.
<p>18 І брала ти свою різнокольоро́ву <i>одіж</i>, і покривала їх, а оливу Мою та Моє кадило клала перед ними.
<p>19 А Мій хліб, що давав Я тобі, булку й оливу та мед, <i>що ними</i> годував Я тебе, то віддавала ти те перед їхнє обличчя на лю́бі па́хощі. І сталося <i>це</i>, говорить Господь Бог.
<p>20 І бра́ла ти синів своїх та дочо́к своїх, що породила Мені, і прино́сила їх на їжу їм. Чи мало <i>було</i> розпусти твоєї,
<p>21 що ти різала дітей Моїх ї давала їм, перепрова́джуючи <i>через огонь</i> для них?
<p>22 І при всіх гидотах твоїх та розпустах твоїх ти не пам'ятала про дні своєї мо́лодости, коли була наго́ю-пренаго́ю, <i>коли</i> валялася в крові своїй.
<p>23 І сталося по всьому тому твоєму злі, — горе, горе тобі! говорить Господь Бог, —
<p>24 і побудувала ти собі місця розпу́сти, і пороби́ла собі підви́щення на кожному майда́ні.
<p>25 На кожному роздоріжжі побудувала ти свої підви́щення, і знесла́вила красу́ свою, і розхиля́ла ноги свої для кожного перехожого, і побільшувала свою розпусту.
<p>26 І чинила ти розпусту з синами Єгипту, з своїми сусідами великотеле́сими, і побільшувала свою розпусту, щоб гніви́ти Мене.
<p>27 І ось простягнув Я Свою руку на тебе, і відняв належну частину твою, — і дав тебе на волю твоїх нена́висниць, филисти́мських дочо́к, засоро́млених твоєю нечистою дорогою.
<p>28 Бо чинила ти розпусту з синами Ашшуровими, і не могла наси́титись, і блуди́ла з ними, і теж не наси́тилась.
<p>29 І побільши́ла ти свою розпусту до купецького кра́ю халдеїв, та теж цим не наси́тилася.
<p>30 Як змучилося серце твоє, — говорить Господь Бог, — коли ти робила всі оці вчинки сваві́льної розпусної жінки!
<p>31 Коли ти будувала місця своєї розпусти на кожному роздорі́жжі, а підви́щення своє робила на кожному майда́ні, то не була ти, як блудни́ця, щоб збирати заплату за розпусту,
<p>32 <i>але як</i> перелю́бна жінка, що замість свого чоловіка бере <i>собі</i> чужих.
<p>33 Усім блудни́цям дають дару́нка, а ти <i>сама</i> давала дару́нки свої всім коха́нцям своїм, і підкупо́вувала їх, щоб прихо́дили до тебе звідусіль на розпусту з тобою.
<p>34 І було тобі при твоїй розпусті навпаки́ від <i>інших</i> жіно́к, бо не волочи́лись за тобою, а через те, що ти давала заплату за розпусту, і заплата за розпусту не давалась тобі, то сталось тобі навпаки́.
<p>35 Тому то, розпу́снице, послухай Господнього слова:
<p>36 Так говорить Господь Бог: За те, що вилива́лась твоя розпуста, і відкрива́лась твоя нагота́ в блудоді́йстві твоїм з твоїми коха́нцями та зо всіма́ божка́ми гидоти твоєї, і за кров синів твоїх, яких ти давала їм,
<p>37 тому ось Я позбираю всіх коха́нців твоїх, яким була ти приємна, і всіх, кого ти кохала, ра́зом з тими, кого ти знена́виділа, і зберу́ їх коло тебе знавко́ла, і відкрию їм наготу́ твою, і вони побачать увесь твій сором!
<p>38 І засуджу́ тебе при́судом на перелю́бниць та тих, що кров проливають, і дам тебе на кров лютости та за́здрости.
<p>39 І віддам тебе в їхню руку, і вони зруйну́ють твоє місце розпусти, і порозва́люють підви́щення твої, і постяга́ють з тебе шати твої, і позабирають пишні вбрання́ твої, і покладуть тебе зо́всім наго́ю.
<p>40 І зберуть проти тебе збо́ри, і заки́дають тебе камі́нням, і порубають тебе своїми мечами.
<p>41 І попа́лять доми́ твої огнем, і зроблять на тебе при́суди на оча́х багатьох жінок. І зроблю́ Я кінець, щоб не була́ ти розпу́сницею, і ти вже не будеш давати дару́нка за розпусту!
<p>42 І заспоко́їться Моя лютість на тебе, і відійде від тебе Моя за́здрість, і Я заспоко́юся, і не буду вже гніватися.
<p>43 За те, що ти не пам'ятала про дні своєї мо́лодости, і гніви́ла Мене всім тим, то й Я ось поверну́ дорогу твою на <i>твою</i> го́лову, — говорить Господь Бог, — щоб не чинила ти розпусти після всіх гидо́т своїх!
<p>44 Ось кожен припові́стник говоритиме про тебе припові́стку, кажучи: „Яка мати — така її до́нька!“
<p>45 Ти дочка́ своєї матері, що покинула свого чоловіка та своїх синів, і ти сестра своїх сесте́р, що поки́дали своїх чоловіків та своїх синів. Мати ваша хітте́йка, а ваш батько — аморе́єць!
<p>46 А старша сестра твоя — Самарі́я та до́чки її, що сидять по ліви́ці твоїй, а сестра твоя, менша від тебе, що сидить по прави́ці твоїй — <i>це</i> Содо́ма<f>[18]</f> та до́чки її.
<p>47 А ти хіба не ходила їхніми доро́гами й не робила за їхніми гидо́тами? Мало бракувало, — і зіпсу́лася б ти більше від них на всіх своїх дорогах!
<p>48 <i>Як</i> живий Я, — говорить Господь Бог, — не зробила Содо́ма,<f>[18]</f> сестра твоя, вона та до́чки її, як зробила ти та твої до́чки!
<p>49 Ось оце була провина твоєї сестри Содоми: пиха́, ситість ї́жі та преспокійний спо́кій були в неї та в її дочо́к, а руки́ вбогого та бідного вона не зміцня́ла.
<p>50 І запиша́лись вони, і робили гидо́ти перед Моїм обличчям. І Я їх відкинув, як побачив <i>оце</i>.
<p>51 А Самарі́я не нагрішила <i>й</i> половини гріхів твоїх, та ти побільши́ла гидо́ти свої більш від них, і оправдала сесте́р своїх усіма́ своїми гидо́тами, які ти зробила.
<p>52 Тож носи свою га́ньбу ти, що чинила її для своїх сесте́р, через твої гріхи, якими гидоти чинила ти більше за них, вони будуть справедливіші за тебе! І також посоромся, і носи свій сором за твоє всправедли́влення своїх сесте́р!
<p>53 І поверну́ Я їхню долю, долю Содоми<f>[18]</f> та дочо́к її, і Самарію та дочо́к її, і поверну́ долю твою серед них,
<p>54 щоб носила ти свій сором, і соро́милася всього того, що ти наробила, потіша́ючи їх.
<p>55 А твої се́стри, Содома<f>[18]</f> та до́чки її, ве́рнуться до свого попере́днього ста́ну, і Самарі́я та до́чки її ве́рнуться до свого попере́днього стану, і ти та до́чки твої ве́рнетесь до свого попере́днього ста́ну.
<p>56 І не була сестра твоя Содо́ма згадувана в у́стах твоїх за днів твоїх го́рдощів,
<p>57 поки не відкрилося зло твоє, коли ганьби́ли тебе до́чки Сирії та всіх околиць його, і до́чки филисти́мські пого́рджували тебе звідусі́ль.
<p>58 Свою розпусту та гидо́ти свої, — ти їх понесе́ш, говорить Господь.
<p>59 Бо так говорить Господь Бог: І зроблю́ Я з тобою, як робила ти, що погорди́ла прися́гою, щоб зламати заповіта.
<p>60 І згадаю Я Свого заповіта з тобою за днів твоєї мо́лодости, і поставлю тобі заповіта вічного.
<p>61 І ти згадаєш про свої дороги й засоро́мишся, коли ти ві́зьмеш сесте́р своїх, старших від тебе, ра́зом з меншими від тебе, і дам їх тобі за дочо́к, але́ не з твого заповіту.
<p>62 І відновлю́ Я Свого заповіта з тобою, і ти пізнаєш, що Я — Господь,
<p>63 щоб згадала ти й засоро́милася, і не могла більше відкривати уста перед га́ньбою своєю, коли прощу́ тобі все, що ти наробила, говорить Госпо́дь Бог“.

<h4>17</h4>
<p>1 І було́ мені слово Господнє таке:
<p>2 „Сину лю́дський, загадай зага́дку, і склади при́тчу Ізраїлевому домові,
<p>3 та й скажи: Так говорить Господь Бог: Великий орел великокри́лий, з широко розго́рненими кри́лами, повний різнокольоро́вого пі́р'я, прилеті́в до Ливану, і взяв верхові́ття ке́дру.
<p>4 Чубка́ галу́зок його обірвав, і приніс його до купецького кра́ю, у місті гандлярі́в покла́в його.
<p>5 І взяв він з насіння тієї землі, і посіяв його до насінне́вого поля, узяв <i>і</i> засади́в його над великими во́дами, немо́в ту вербу́.
<p>6 І воно виросло, і стало гілля́стим виноградом, низькоро́слим, що оберта́в свої галу́зки до нього, а його корі́ння були під ним. І стало воно виноградом, і ви́гнало ві́ття, і пустило галу́зки.
<p>7 Та був <i>ще</i> один великий орел, великокри́лий та густопе́рий. І ось той виноград витягнув пожадли́во своє корі́ння на нього, і свої галу́зки пустив до нього, щоб він напоїв його з грядо́к свого заса́дження.
<p>8 Він був поса́джений на доброму полі при великих во́дах, щоб пустив галу́зки та приніс плід, щоб став пишним виноградом.
<p>9 Скажи: Так говорить Господь Бог: Чи поведе́ться йому? Чи не ви́рвуть коріння його, і не позрива́ють пло́ду його, так що він засо́хне? Усе зелене галу́ззя його посо́хне, і не треба великого раме́на<f>[19]</f> та числе́нного наро́ду, щоб вирвати його з його корі́ння.
<p>10 І ось <i>хоч</i> він заса́джений, — чи поведе́ться йому? Чи всиха́ючи, не всо́хне він, як тільки доторкне́ться його схі́дній вітер? Він усо́хне на грядка́х, де поса́джений“.
<p>11 І було мені слово Господнє таке:
<p>12 „Скажи ж домові ворохо́бному: чи ви не пізнали, що́ це? Скажи: Ось прийшов вавилонський цар до Єрусалиму, і взяв його царя та його князі́в, і відвів їх до себе до Вавилону.
<p>13 І взяв із царсько́го насіння, і склав з ним умову, і ввів його в прися́гу, і забрав поту́жних землі,
<p>14 щоб <i>це</i> було царство низьке́, щоб воно не підіймалося, щоб дотримувало його умову, і було їй вірним.
<p>15 Але той збунтувався проти нього, послав своїх послів до Єгипту, щоб дали́ йому ко́ней та багато наро́ду. Чи йому поведе́ться? Чи втече́ той, хто робить таке? А коли зламає умову, то чи врятується він?
<p>16 <i>Як</i> живий Я, говорить Господь Бог, — у місці царя, який поставив його царем, той, що погорди́в його прися́гою та зламав свою умову з ним, помре в нього в Вавилоні!
<p>17 І фарао́н не поможе йому на війні великим ві́йськом та числе́нним наро́дом, коли наси́плють вала та збудують башту, щоб вигубити багато душ.
<p>18 І погорди́в він прися́гою, щоб зламати умову, <i>хоч</i> дав був свою руку, і все те зробив, <i>тому́</i> він не врятується.
<p>19 Тому так говорить Господь Бог: <i>Як</i> живий Я, — прися́гу Мою, якою він погорди́в, та умову Мою, яку він зламав, — дам це на його голову!
<p>20 І розтягну́ над ним Свою сітку, і буде він схо́плений в па́стку Мою, і спрова́джу його до Вавилону, і розсуджу́ся з ним там за його спроневі́рення, яке він спроневі́рив проти Мене.
<p>21 І всі втікачі його з усіх його полків попа́дають від меча, а позосталі будуть розпоро́шені на всі вітри́. І пізнаєте ви, що Я, Господь, говорив!
<p>22 Так говорить Господь Бог: І візьму́ Я з верхові́ття високого ке́дру, і дам <i>до землі</i>. З чубка́ галу́зок його вирву тенді́тну, і Сам посаджу́ на високій та стрімкі́й горі.
<p>23 На високій горі Ізраїлевій посаджу́ її, і вона випустить галу́зку й принесе́ плід, і стане сильною кедри́ною. І буде пробува́ти під ним усяке птаство, усяке крилате буде перебувати в тіні його галу́зок.
<p>24 І пізнають усі польові дере́ва, що Я, Господь, пони́зив високе дерево, повищив дерево низьке́, висушив дерево зелене, і дав розцвісти́ся дереву сухому. Я, Господь, говорив — і вчинив!“

<h4>18</h4>
<p>1 І було́ мені слово Господнє таке:
<p>2 „Що́ <i>це</i> вам, що ви складаєте припові́стку на Ізраїлеву землю, говорячи: „Батьки їли неспіле, а оско́ма в синів на зуба́х!“
<p>3 <i>Як</i> живий Я, — говорить Господь Бог, — не бу́дете вже складати тієї припові́стки в Ізраїлі!
<p>4 Тож усі душі Мої: як душа ба́тькова, так і душа синова — Мої вони! Душа, що грішить, — вона помре.
<p>5 А чоловік, коли він справедливий, і робить право та справедливість,
<p>6 на гора́х <i>жертве́нного</i> не їсть, і очей своїх не зводить до божкі́в Ізраїлевого дому, і жі́нки свого ближнього не занечищує, а до жінки в ча́сі її нечистоти́ не набли́жується,
<p>7 і ніко́го не тисне, <i>боржникові</i> заста́ву його конче зверта́є, грабу́нку не чинить, хліб свій дає голодному, а голого покриває одежею,
<p>8 на ли́хву не дає, а відсотків не бере, від кривди відверта́є руку свою, чинить правдивий суд поміж чоловіком та чоловіком,
<p>9 уста́вами Моїми ходить, а прав Моїх дотримує, щоб чинити правду, — справедливий такий конче буде жити, говорить Господь Бог!
<p>10 А як поро́дить він сина наси́льника, що кров проливає, і робить <i>хоч</i> тільки одне з того,
<p>11 чого він усього того не робив, а також на гора́х <i>жертве́нне</i> їв, і жінку свого ближнього занечи́щував,
<p>12 убогого й бідаря́ утискав, грабу́нки чинив, застави <i>боржнико́ві</i> не зверта́в, і до божкі́в зво́див свої очі, гидо́ту робив,
<p>13 на ли́хву давав, і відсо́ток брав, — то чи буде він жити? Не буде він жити! Він усі ті гидо́ти чинив, — він мусить конче померти, кров його буде на ньо́му!
<p>14 А ось породив він сина, і той побачив усі гріхи свого батька, які той робив, і <i>хоч</i> бачив, та не робив, як той:
<p>15 на гора́х <i>жертве́нного</i> не їв, і очей своїх до божкі́в Ізраїлевого дому не зво́див, жінки свого ближнього не занечи́щував,
<p>16 і ніко́го не утискав, заста́ви у за́став не брав, і грабунку не чинив, хліб свій голодному давав, а голого одежею покривав,
<p>17 від кривди свою руку відверта́в, ли́хви та відсо́тків не брав, права́ Мої чинив, уста́вами Моїми ходив, — такий не помре за провину свого батька, — він конче буде жити!
<p>18 Батько ж його, за те, що у́тиском тиснув, грабу́нком грабував брата, і що недобре чинив серед наро́ду свого, то ось він помре за провину свою!
<p>19 А скажете ви: „Чому́ той син не поніс провину за батька?“ Але ж син той чинив право та справедливість, дотримував усі устави Мої й виконував їх, — він конче буде жити!
<p>20 Та душа, що грішить, вона помре. Син не понесе <i>кари</i> за ба́тькову провину, а ба́тько не понесе за провину си́нову, — справедливість справедливого буде на ньому, а несправедливість несправедливого на тому буде.
<p>21 А коли б несправедливий відвернувся від усіх гріхів своїх, яких нароби́в, і вико́нував усі устави Мої, і робив право та справедли́вість, — буде конче він жити, не помре!
<p>22 Усі його гріхи́, які наробив він, не згадаються йому, — він буде жити в своїй справедливості, яку чинив!
<p>23 Чи Я маю вподо́бання в смерті несправедливого? — говорить Господь Бог, — чи ж не в тому, щоб він повернувся з доріг своїх та й жив?
<p>24 А коли б справедливий відвернувся від своєї справедливости й став робити кривду, — усі ті гидо́ти, які робить несправедливий, то чи такий буде жити? Усі справедливості його, які він робив, не згадаються, — за своє спроневі́рення, що він спроневі́рив, і за гріх свій, що згрішив, за них він помре!
<p>25 А ви кажете: „Непра́ва Господня дорога!“ Послухайте но, доме Ізраїлів, чи ж дорога Моя неправа? Чи не ваші дороги неправі?
<p>26 Коли б справедливий відверну́вся від своєї справедливости й чинив кривду, і за те помер, <i>то</i> він помре за кривду свою, яку він чинив.
<p>27 А коли б несправедливий відвернувся від своєї несправедливости, яку він чинив, і чинив би право та справедливість, він душу свою при житті збереже́.
<p>28 І коли б він побачив, і відвернувся від усіх своїх гріхів, які він чинив, <i>то</i> конче буде він жити, не помре!
<p>29 А Ізраїлів дім каже: „Непра́ва Господня дорога!“ Чи ж Мої дороги неправі, доме Ізраїлів? Чи ж то не ваші дороги неправі?
<p>30 Тому́ буду судити вас, доме Ізраїлів, кожного за дорогами його, говорить Господь Бог. Покайтеся, і відверні́ться від усіх ваших гріхів, і не буде вам провина на спотика́ння!
<p>31 Поскида́йте з себе всі ваші гріхи, якими ви грішили, і створіть собі нове́ серце та ново́го духа! І на́що маєте померти, Ізраїлів доме?
<p>32 Бо не жадаю Я смерти помира́ючого, говорить Господь Бог, але покайтеся та й живіть!

<h4>19</h4>
<p>1 А ти пісню жало́бну здійми про князі́в Ізраїлевих,
<p>2 та й скажи: Яка твоя мати леви́ця: Лягла поміж ле́вів, серед левчукі́в вона ви́кохала левеня́т!
<p>3 І одне із своїх левеня́т вона ви́годувала, левчуко́м воно стало, і здо́бич ловити навчився, люди́ну він жер!
<p>4 І <i>по́хід</i> розголоси́ли наро́ди на нього, в їхню яму він схо́плений був, і його в ланцюга́х до кра́ю єгипетського відвели́.
<p>5 Як <i>леви́ця</i> побачила, що надаре́мно чекає, що пропала наді́я її, то взяла́ вона <i>знову</i> одне із своїх левеня́т, і вчинила його левчуко́м.
<p>6 І ходив він між ле́вами <i>й</i> став левчуко́м, і здо́бич ловити навчився, люди́ну він жер!
<p>7 І він розбивав їхні пала́ти, і руйнував їхні міста́, і від голосу рику його остовпі́ла земля й що на ній!
<p>8 Та <i>пастку</i> на нього поста́вили люди знавко́ла з округ, і свою сітку на нього розки́нули, — і він схо́плений був в їхню яму!
<p>9 І кинули в клітку його́ в ланцюга́х, і його відвели́ до царя вавилонського, і в тверди́ню його запрото́рили, щоб голос його вже не чувся на го́рах Ізраїлевих.
<p>10 Твоя мати, як той виноград у винограднику, поса́дженому над водою, плодю́ча й гілля́ста була́ через во́ди великі.
<p>11 І виросли пру́ття міцні́, й надавались на бе́рла воло́дарів, і височі́в між гуща́винами його зріст, — і він показався в своїй висоті́, у числе́нних галу́зках своїх!
<p>12 Та була вона ви́рвана в лютості, о́б землю ки́нена, і вітер зо сходу зсушив її плід,— полама́лися й повисиха́ли вони, а її міцний прут — огонь його зжер.
<p>13 А тепер посадили її на пустині, у кра́ї сухому й безві́дному,—
<p>14 і вийшов огонь із прута́ її вітки <i>та й</i> пожер її плід, і немає у неї міцно́го пру́та, бе́рла на панува́ння. Це пісня жало́бна, і буде за пісню жало́би вона“.

<h4>20</h4>
<p>1 І сталося за сьомого року, в п'ятому <i>місяці</i>, у десятому <i>дні</i> місяця, поприхо́дили люди з Ізраїлевих старши́х, щоб запитатися в Господа, і посідали передо мною.
<p>2 І було́ мені слово Господнє таке:
<p>3 „Сину лю́дський, говори з Ізраїлевими старши́ми та й скажеш до них: Так говорить Господь Бог: Чи ви прийшли, щоб запитатися в Мене? <i>Як</i> живий Я, — не відповім вам, говорить Господь Бог!
<p>4 Чи ти розсудиш їх, чи ти їх розсудиш, сину лю́дський? Завідо́м їх про гидо́ти їхніх батьків,
<p>5 та й скажеш до них: Так говорить Господь Бог: Того дня, коли Я був вибрав Ізраїля, і підні́с Свою руку до насіння Якового дому, і відкрився їм в єгипетському кра́ї, і підні́с Свою руку до них, говорячи: „Я Господь, Бог ваш“,
<p>6 того дня Я підні́с Свою руку до них, щоб вивести їх з єгипетського кра́ю до Кра́ю, що Я вислідив для них, що тече молоком та медом, <i>що</i> він окра́са для всіх країв.
<p>7 І сказав Я до них: Відкидайте кожен гидо́ти <i>від</i> оче́й своїх, і не занечищуйтеся божка́ми Єгипту. Я — Господь, Бог ваш!
<p>8 Та були вони ворохо́бні проти Мене, і не хотіли слухатися Мене, не відкидали кожен гидо́т від очей своїх, і не покинули єгипетських божкі́в. І поду́мав Я, що виллю на них Свою Лютість, що докінчу́ на них Свій гнів посеред єгипетського кра́ю.
<p>9 І зробив Я ради Свого Йме́ння, щоб воно не безче́стилося на оча́х тих наро́дів, що вони серед них, що Я відкрився їм на їхніх оча́х, щоб вивести їх з єгипетського кра́ю.
<p>10 І вивів Я їх з єгипетського кра́ю, і спровадив їх до пустині.
<p>11 І дав їм постанови Свої, і познайо́мив їх з постано́вами Моїми, які коли чинитиме люди́на, то житиме ними.
<p>12 І також дав Я їм Свої суботи, щоб були вони знаком поміж Мною та між ними, щоб пізна́ти, що Я Господь, що освя́чує їх.
<p>13 Та став ворохо́бним проти мене Ізраїлів дім на пустині, — уставами Моїми не ходили вони, і повідкида́ли Мої постанови, які коли чинить люди́на, то житиме ними, а суботи Мої дуже зневажа́ли. Тому́ Я сказав був, що виллю лютість Свою на них на пустині, щоб ви́губити їх.
<p>14 Та зробив Я ради Ймення Свого, щоб воно не зневажалося на оча́х тих народів, що на їхніх очах Я вивів їх.
<p>15 Але й Я, <i>прирікаючи</i>, підні́с їм Свою руку на пустині, що не впрова́джу їх до кра́ю, якого Я дав, що тече молоком та медом, <i>що</i> окра́са він для всіх країв,
<p>16 за те, що постанови Мої вони відки́нули, а устави Мої — не ходили вони ними, і суботи Мої зневажали, бо за своїми божка́ми ходило їхнє серце.
<p>17 І зми́лувалось Моє око над ними, щоб не нищити їх, і не зробив Я з ними кінця́ на пустині.
<p>18 І сказав Я їхнім синам на пустині: Уставами ваших батьків не ходіть, і постанов їхніх не перестерігайте, і божка́ми їхніми не занечи́щуйтесь!
<p>19 Я — Господь, Бог ваш, уставами Моїми ходіть, і постанови Мої перестеріга́йте й виконуйте їх.
<p>20 І святіть суботи Мої, і вони стануть знаком поміж Мною та між вами, щоб пізнати, що Я — Господь, Бог ваш!
<p>21 Та стали ворохо́бні ті сини проти Мене, — уставами Моїми не ходили, а постанов Моїх не перестерігали, щоб виконувати їх, які коли робить люди́на, то житиме ними, і суботи Мої зневажали. І поду́мав Я був, що виллю лютість Свою на них, щоб заспоко́їти гнів Мій на них на пустині.
<p>22 І відвернув Я Свою руку, і зробив ради Ймення Свого, щоб не зневажати <i>його</i> на оча́х тих наро́дів, що на їхніх очах Я їх вивів.
<p>23 <i>Та</i> й Я, <i>прирікаючи</i>, підні́с їм Свою руку на пустині, щоб розпоро́шити їх серед наро́дів і порозсипа́ти їх по края́х,
<p>24 за те, що постанов Моїх не чинили, і устави Мої відкинули, а суботи Мої зневажали, і до божків своїх батьків були їхні очі.
<p>25 І <i>тому</i> Я дав їм <i>мати</i> устави недобрі, і постанови, <i>що</i> не будуть вони жити ними.
<p>26 І занечи́стив Я їх їхніми дару́нками, перепрова́дженням <i>через огонь</i> кожного, хто відкриває утро́бу,<f>[20]</f> щоб спусто́шити їх, щоб пізнали вони, що Я — Господь!
<p>27 Тому говори до Ізраїлевого дому, сину лю́дський, і скажи до них: Так говорить Господь Бог: Ще оцим зневажали Мене батьки ваші, коли спроневі́рилися проти Мене:
<p>28 коли Я ввів їх до кра́ю, що про нього, <i>прирікаючи</i>, підно́сив Я Свою руку<f>[21]</f> дати його їм, то коли вони бачили всякий високий па́гірок і всяке густе дерево, то прино́сили там свої жертви, і давали там свої дари, <i>що</i> гніви́ли <i>Мене</i>, і складали там свої любі па́хощі, і прино́сили там свої литі жертви.
<p>29 І сказав Я до них: Що́ це за висота, що ви ходите туди? І зветься вона Бама́<f>[22]</f> аж до цього дня.
<p>30 Тому скажи до Ізраїлевого дому: Так говорить Господь Бог: Чи ви будете занечи́щуватися дорогою своїх батьків і будете ходити в розпусті за гидо́тами їхніми?
<p>31 А прино́шенням ваших да́рів, перепрова́дженням ваших синів через огонь ви занечи́щуєтеся при всіх ваших божка́х аж до сьогодні. А ви хочете питати Мене, Ізраїлів доме? <i>Як</i> живий Я, говорить Господь Бог, — не дам Я вам відповіді!
<p>32 А що входить вам на серце, зо́всім не станеться те, що ви говорите: „Будемо, як <i>інші</i> наро́ди, як племе́на кра́ю, служити дереву та каменю“.
<p>33 <i>Як</i> живий Я, говорить Господь Бог, — рукою поту́жною й ви́тягненим раме́ном та вили́ваною лютістю буду царюва́ти над вами!
<p>34 І ви́веду вас із тих наро́дів, і позбираю вас із тих краї́в, де ви розпоро́шені рукою поту́жною й ви́тягненим раме́ном та вили́ваною лютістю.
<p>35 І заведу́ вас до пустині народів, і буду там судитися з вами лицем до лиця, —
<p>36 як судився Я з вашими батьками на пустині єгипетського кра́ю, так буду судитися з вами, говорить Господь Бог!
<p>37 І проведу́ вас під па́лицею, і введу́ вас у зв'язо́к заповіту.
<p>38 І повибираю з вас бунтівникі́в та тих, що грішать проти Мене, повипрова́джую їх з кра́ю їхнього пробува́ння, і до Ізраїлевої землі <i>вже</i> не вві́йдуть вони! І пізнаєте ви, що Я — Госпо́дь!
<p>39 А ви, Ізраїлів доме, так говорить Господь Бог: Кожен ідіть, служіть своїм божка́м! Але потім ви напевно бу́дете слухатися Мене, і святого Ймення Мого ви вже не знева́жите своїми дару́нками та своїми божка́ми.
<p>40 Бо на Моїй святій горі, на високій Ізраїлевій горі, — говорить Господь Бог, — там буде служити Мені ввесь Ізраїлів дім, увесь він, <i>що</i> в краю́, там Я їх уподо́баю Собі, і там зажадаю ваших прино́шень і первопло́дів ваших прино́шень у всіх ваших святощах!
<p>41 Лю́бими па́хощами вподо́баю Собі вас, коли вас ви́веду з наро́дів, і зберу́ вас із тих країв, де ви розпоро́шені, і буду Я святитися між вами на оча́х усіх поган.
<p>42 І пізнаєте ви, що Я — Господь, коли впрова́джу вас до Ізраїлевої землі, до того кра́ю, що про нього, <i>прирікаючи</i>, підні́с Я Свою руку дати його вашим батька́м.
<p>43 І згадаєте там свої дороги, і всі свої вчинки, якими ви занечи́стилися, і почуєте оги́дження перед самими собою за всі ваші ли́ха, які наробили.
<p>44 І пізна́єте, що Я — Господь, коли Я чинитиму з вами ради Ймення Свого, а не за вашими злими дорогами та за вашими зіпсутими вчи́нками, доме Ізраїлів, говорить Господь Бог“.

<h4>21</h4>
<p>1 І було́ мені слово Господнє таке:
<p>2 „Сину лю́дський, зверни обличчя своє в напрямі на пі́вдень, і крапай словами на полу́день, і пророкуй на ліс півде́нного поля.
<p>3 І скажи до південного лісу:<f>[23]</f> Послухай Господнього слова: Так говорить Господь Бог: Ось у тобі запалю́ Я огонь, і поїсть він у тебе кожне дерево зелене, і кожне дерево сухе; полум'я́ний огонь не погасне, і будуть попа́лені ним всі простори від пі́вдня до пі́вночі.
<p>4 І побачить кожне тіло, що Я, Господь, розпалив його, <i>і</i> він не погасне!“
<p>5 І сказав я: „О Господи, Боже, вони мені кажуть: Чи він не говорить <i>самі тільки</i> при́тчі?“
<p>6 І було́ мені слово Господнє таке:
<p>7 „Сину лю́дський, зверни ти обличчя своє до Єрусалиму, і крапай словами на святині, і пророкуй на землю Ізраїлеву.
<p>8 І скажи Ізраїлевій землі: Так говорить Господь: Ото Я проти тебе, і меча Свого витягну з пі́хви його, і витну з тебе справедливого й несправедливого.
<p>9 Через те, що Я витну з тебе справедливого й несправедливого, тому́ вийде Мій меч проти кожного тіла від пі́вдня на пі́вніч.
<p>10 І кожне тіло пізнає, що Я, Господь, витяг меча Свого з пі́хви його, — уже не ве́рнеться він!
<p>11 А ти, сину лю́дський, стогни́, <i>ніби мав би ти</i> зла́мані сте́гна, і гірко стогни́ на їхніх оча́х!
<p>12 І буде, коли тобі скажуть: „Чого то ти сто́гнеш?“ то скажеш: На звістку, що йде, — і кожне серце розтане, і всякі руки ослабнуть, і погасне всякий дух, і всі коліна зайду́ться водою! Оце при́йде та станеться, каже Господь Бог“.
<p>13 І було мені слово Господнє таке:
<p>14 „Сину лю́дський, пророкуй і кажи: Так говорить Господь: Скажи: Меч, меч, — наго́стрений він та блиску́чий!
<p>15 Щоб прино́сити жертву — наго́стрений він, щоб блищати — він був поліро́ваний. Хіба бу́демо радіти? Хіба жезло сина Мого легкова́жить усякеє дерево?
<p>16 І дал<i>и</i> його ви́полірувати, щоб узяти в долоню. Це наго́стрений меч, і він поліро́ваний, щоб дати його в руку вбивця.
<p>17 Кричи та реви, сину лю́дський, бо він проти народу Мого, він проти всіх князів Ізраїлевих, — їх віддано мечеві з народом Моїм, тому вдарся по сте́гнах!
<p>18 Та він уже ви́пробуваний. Та що ж тепер, коли йому же́зло обридло? Він не встоїть, каже Господь Бог.
<p>19 А ти, сину лю́дський, пророкуй, і вдар долонею об долоню, і нехай меч подво́їться <i>та</i> потро́їться! Це меч побитих, великий меч забитого, що кружля́є довкола них.
<p>20 Щоб стопи́лося серце й полягло́ якнайбільше при всіх їхніх брамах, Я дам різани́ну меча. О горе, — він <i>справді</i> зро́блений блискучим, ви́поліруваним на різани́ну!
<p>21 Об'єднайся, право́руч іди, зверни ліво́руч, іди, куди <i>тільки</i> зве́рнене буде ві́стря твоє.
<p>22 І Я вдарю долоню Свою об долоню Свою, і Свою лють заспоко́ю. Я, Господь, <i>це</i> прорік!“
<p>23 І було мені слово Господнє таке:
<p>24 „А ти, сину лю́дський, признач собі дві дорозі, якими прибу́де меч вавилонського царя. Вони ви́йдуть оби́дві із кра́ю одно́го, а ти вистругай <i>дороговка́зну</i> руку, на початку дороги до міста її ви́стругай.
<p>25 Признач дорогу, якою прибуде меч до Рабби Аммонових синів та до Юди в укріплений Єрусалим.
<p>26 Бо цар вавилонський став на роздоріжжі, на поча́тку двох доріг. Щоб ворожити ча́рами, трясе він стрі́лами, питає домашніх божків, розглядає печі́нку.
<p>27 У правиці його був чар „на Єрусалим“, щоб поставити муроло́ми, щоб відкрити уста на крик, щоб підняти голос о́криком, щоб поставити муроло́ми на брами, щоб наси́пати вала, щоб збудувати башту.
<p>28 Але буде <i>це</i> їм в їхніх оча́х, як чарува́ння марно́тне, <i>буде</i> для них заприся́ження прися́гами, та він згадає провину, щоб були вони схо́плені.
<p>29 Тому так говорить Господь Бог: За те, що ви згадуєте свої провини, що відкриваєте ваші гріхи, щоб ба́чені були ваші гріхи ваших учинків, за те, що ви пригадуєте, — у <i>ворожі</i> руки схо́плені бу́дете!
<p>30 А ти, недостойний, несправедливий кня́зю Ізраїлів, що надійшов його день у час провини кінце́вої,
<p>31 так говорить Господь Бог: Зняти заво́я й скинути корону! Це не <i>зоста́неться</i> так, — піднесе́ться низьке́, а високе пони́зиться!
<p>32 Руїною, руїною, руїною покладу́ його! Та цього не станеться, аж поки не при́йде Той, Хто має право, — і Я Йому дам!
<p>33 А ти, сину лю́дський, пророкуй та й скажеш: Так говорить Господь Бог на Аммонових синів та про їхню га́ньбу: І скажеш: Меч, меч відкритий на різани́ну, блискучий, щоб блищав, як та бли́скавка, —
<p>34 для тебе бачили обма́нні виді́ння, пророкували для тебе неправду, — щоб посадити його на шию недостойних злочинців, яких день при́йде в час кари кінце́вої.
<p>35 Верни ж <i>меча</i> до пі́хви його! У місці, де ство́рений ти, у краю́ похо́дження твого осуджу́ Я тебе!
<p>36 І виллю на тебе Свій гнів, в огні пересе́рдя Свого на тебе дмухну́, і дам тебе в руку людей зухва́лих, які зни́щення замишляють !
<p>37 Ти станеш огне́ві на ї́жу, твоя кров буде серед землі, не згадають про тебе, бо Я, Господь, говорив <i>це</i>!

<h4>22</h4>
<p>1 І було мені слово Господнє таке:
<p>2 „А ти, сину лю́дський, чи будеш судити, чи суди́тимеш ти місто крови? І завідо́м його про всі гидо́ти його,
<p>3 та й скажеш: Так говорить Господь Бог: Місто проливає кров у своїй сере́дині, щоб прийшов його час, і робить божкі́в собі, щоб занечи́щуватися!
<p>4 Кров'ю, що ти проливала, <i>о дочко Єрусалиму</i>, грішила ти, а божка́ми, яких ти робила, занечи́стилася, і набли́зила свої дні, і прийшла аж до своїх ро́ків. Тому дам тебе наро́дам на га́ньбу, і на посміхо́висько для всіх країв!
<p>5 Близькі та далекі від тебе насміхаються з тебе, нечистойме́нна, багатозаколо́тна!
<p>6 Ось Ізраїлеві князі, кожен за раме́ном<f>[24]</f> своїм, були́ в тебе, щоб кров проливати.
<p>7 Батька та матір у тебе легкова́жать, чужи́нцеві роблять у́тиск серед тебе, сироту та вдову пригнічують у тебе.
<p>8 Моїми свя́тощами ти погорджуєш, а суботи Мої зневажаєш.
<p>9 У тебе є накле́пники, щоб кров проливати, і на па́гірках їдять у тебе, розпусту чинять серед тебе.
<p>10 Наготу́ батька в тебе відкривають, <i>жінку</i>, у ча́сі її місячної нечистоти́, безчестять у тебе.
<p>11 І один робить гидо́ту з жінкою свого ближнього, а той занечищує розпустою невістку свою, а той безчестить у тебе сестру свою, дочку́ батька свого́.
<p>12 Пі́дкуп беруть у тебе, щоб кров проливати, ли́хву та відсо́тка береш ти й ошу́куєш у́тиском ближніх своїх. А Мене ти забуваєш, говорить Господь Бог.
<p>13 І ось сплесну́в Я руками Своїми за твою кривду, яку ти робила, та за кровопролиття́ твої, що були в тебе.
<p>14 Чи всто́їть твоє серце, чи будуть міцні́ твої руки на ті дні, що Я буду з тобою чинити? Я, Господь, говорив <i>це</i> й зробив!
<p>15 І розпоро́шу тебе серед наро́дів, і розси́плю тебе по края́х, і викину твою нечистість із тебе.
<p>16 І станеш ти збезче́щеною через себе на оча́х народів, і пізнаєш, що Я — Госпо́дь!“
<p>17 І було мені слово Господнє таке:
<p>18 „Сину лю́дський, дім Ізраїлів став мені за жу́желицю; усі вони мідь, і ци́на, і залізо, і о́ливо в сере́дині го́рна, жу́желицею срі́бла сталися.
<p>19 Тому так говорить Господь Бог: За те, що всі ви стали жу́желицею, тому ось Я позбираю вас до сере́дини Єрусалиму.
<p>20 Як збирають срі́бло, і мідь, і залізо, і о́ливо, і цину до сере́дини го́рна, щоб дмухати на нього огнем, щоб розтопи́ти, — так зберу́ у Своїм гніві та в люті Своїй, і покладу́, і розтоплю́ вас!
<p>21 І позбираю вас, і дмухну́ на вас огнем Свого гніву, і ви будете розто́плені в сере́дині його.
<p>22 Як розто́плюється срібло в сере́дині го́рна, так бу́дете розто́плені ви в сере́дині його, і пізна́єте, що Я, Господь, вилив гнів Свій на вас!“
<p>23 І було мені слово Господнє таке:
<p>24 „Сину лю́дський, скажи до неї: Ти земля неочи́щена, у дні гніву доще́м не поли́тая!
<p>25 Змо́ва її пророків серед нього, як реву́чий лев, що здо́бич шматує: жеру́ть душу, маєток та багатство забирають, прибі́льшують уді́в її в сере́дині її.
<p>26 Священики її ламають Зако́на Мого, і зневажаю́ть Мої святощі, не розрізняють між святим та несвятим, і не оголошують <i>різни́ці</i> між нечистим та чистим, і від субіт Моїх закривають свої очі. І був Я знева́жений серед них.
<p>27 Князі́ її в сере́дині її, немов ті вовки́, що здо́бич шмату́ють, щоб розливати кров, щоб губити ду́ші ради ко́ристи.
<p>28 А пророки її все замазують болотом, бачать марно́ту, і чару́ють собі неправдою, вони кажуть: „Так говорить Господь Бог“, а Господь не говорив.
<p>29 Наро́ди Кра́ю тиснуть у́тиском та грабують грабунком, а вбогого та бідака́ гно́блять, а чужи́нця тиснуть у безправ'ї.
<p>30 І шукав Я між ними чоловіка, що поставив би загоро́ду, і став би в ви́ломі перед Моїм обличчям за цей Край, щоб Я не знищив його, — та Я не знайшов!
<p>31 І Я вилив на них Свій гнів, огнем пересе́рдя Свого повигу́блював їх, їхню дорогу Я дав на їхню го́лову, каже Господь Бог“.

<h4>23</h4>
<p>1 І було мені слово Господнє таке:
<p>2 „Сину лю́дський, були <i>собі</i> дві жінки, до́чки однієї матері.
<p>3 І чинили вони в Єгипті розпусту, у своїй мо́лодості чинили розпусту, — там почавлені їхні гру́ди, там зама́цані їхні пе́рса дівочі.
<p>4 А їхні іме́на: Ого́ла — старша та Оголи́ва<f>[25]</f> — сестра її. І стали вони Мої, і породили синів та дочо́к. А їхні іме́на: Самарія — Огола, а Єрусалим — Оголи́ва.
<p>5 І стала розпусною Огола, бувши Моєю, і кохалася з своїми коха́нцями, з асирі́янами, <i>хто був їй</i> близьки́й,
<p>6 <i>що їхнє</i> убра́ння — блаки́ть, намісники та заступники вони, усі вони — юнаки́ вродли́ві, ве́ршники, що гарцюють на ко́нях.
<p>7 І дала вона свою розпусту їм, <i>що</i> всі вони добі́рні Ашшу́рові<f>[26]</f> сини, і всіма́, яких кохала, і всіма́ своїми божка́ми була вона занечищена.
<p>8 Та не відкида́ла вона своєї розпусти <i>й</i> від єги́птян, бо вони лежали з нею в її мо́лодості, і вони стискали дівочі її пе́рса, і виливали свою розпусту на неї.
<p>9 Тому й дав Я її в руку її коха́нків, у руку Ашшу́рових синів, що з ними кохалась вона.
<p>10 Вони відкрили її наготу, позабирали синів її та дочо́к її, а її забили мечем, І стала вона <i>неславним</i> ім'я́м для жінок, і при́суди зробили на ній.
<p>11 А сестра її Оголива бачила <i>це</i>, але вчинила любов свою гіршою від неї, а розпусту свою — більшою від розпусти своєї сестри.
<p>12 Вона кохалася з синами Ашшуровими, з близьки́ми <i>їй</i> намісниками та заступниками, досконало зодя́гненими, з верхівця́ми, що гарцю́ють на ко́нях, усі вони — юнаки́ вродливі.
<p>13 І побачив Я, що вона обезче́щена, <i>що</i> доро́га одна їм обо́м.
<p>14 Та вона <i>ще</i> додала до розпусти своєї, бо коли побачила му́жів, ви́різьблених на стіні, зобра́ження халдеїв, кре́слених і <i>запущених</i> червони́лом,
<p>15 підпере́заних поясом по сте́гнах своїх, вони з опадаючим заво́єм на голові їхній, усі вони на вигляд військо́ві старши́ни, подоба синів вавилонських, Халдея — край наро́дження їхнього,
<p>16 то пожадала вона їх через <i>сам</i> погляд оче́й своїх, і послала посланці́в по них, до Халдеї.
<p>17 І прийшли до неї сини Вавилону на ложе любовне, і занечи́стили її своєю розпустою, і вона занечи́стилася ними, — і відверну́лася душа її від них.
<p>18 І відкрила вона розпусту свою, і відкрила свою наготу́, тому відверну́лася душа Моя від неї, як відверну́лася душа Моя від її сестри.
<p>19 І побільши́ла вона розпусту свою на згадку днів своєї мо́лодости, коли чинила розпусту в єгипетському кра́ї.
<p>20 І жадала вона собі на коха́нців тих, що їхня плоть — плоть ослина, а їхня по́хіть — похіть жеребця́.
<p>21 І згадала ти розпусту своєї мо́лодости, коли єги́птяни стискали груди твої ради перс твоєї мо́лодости.
<p>22 Тому, Оголиво, так говорить Господь Бог: Ось Я збуджу́ коха́нців твоїх на тебе, що від них відверну́лася душа твоя, і спрова́джу їх на тебе з довкі́лля, —
<p>23 синів Вавилону, і всіх халдеїв, Пекод, і Шоа, і Коа, і всіх синів Ашшурових з ними, уродли́ві то юнаки́, усі вони — начальники та заступники, військо́ві старши́ни та славні, усі вони гарцюють на ко́нях.
<p>24 І при́йдуть на тебе з пі́вночі, з колесни́цями та з коле́сами, та зо збором наро́дів; щита́ великого й щита́ мало́го та шоло́ми покладуть проти тебе навко́ло. І дам їм право, і вони засудять тебе <i>за</i> своїми правами.
<p>25 І зверну́ Я лютість Свою на тебе, і вони зроблять з тобою в гніві: пообтина́ють носа твого́ та ву́ха твої, а що поли́шиться в тебе, від меча упаде́. Вони позабирають синів твоїх та дочо́к твоїх, а що зали́шиться в тебе, буде пожерте огнем.
<p>26 І постягають із тебе шати твої, і позабирають речі пишно́ти твоєї.
<p>27 І спиню́ Я розпусту твою в тебе, і розпусту твою з єгипетського кра́ю, і ти не зведе́ш очей своїх на них, а про Єгипта вже не згадаєш.
<p>28 Бо так говорить Господь Бог: Ось Я даю тебе в руку того, кого ти знена́виділа, у руку тих, що від них відверну́лася душа твоя.
<p>29 І зроблять з тобою в не́нависті, і ві́зьмуть здобу́ток твій, і поставлять тебе наго́ю та голою, і буде відкрита нагота́ пере́любу твого, і розпуста твоя та твій блуд.
<p>30 Будуть робити це тобі за твоє ході́ння в розпусті з наро́дами, за те, що ти збезче́стилась їхніми божка́ми.
<p>31 Дорогою своєї сестри ти ходила, тому дам її ке́ліха<f>[27]</f> в твою руку.
<p>32 Так говорить Господь Бог: Ке́ліха<f>[27]</f> своєї сестри ти вип'єш, глибокого та широкого; станеш за жарт та за посміхо́висько, — <i>це</i> багатомістки́й ке́ліх.<f>[27]</f>
<p>33 П'янством та смутком будеш напо́внена, — <i>буде це</i> ке́ліх спусто́шення й ро́зруху, ке́ліх твоєї сестри Самарії.
<p>34 І ти вип'єш його, і витягнеш <i>усе</i>, а чере́п'я його порозбиваєш, і пе́рса свої порозрива́єш, бо <i>це</i> Я говорив, каже Господь Бог.
<p>35 Тому так говорить Господь Бог: Через те, що ти забула Мене, і кинула Мене за спи́ну свою, то й ти носи розпусту свою та свій блуд!
<p>36 І сказав Господь до мене: „Сину лю́дський, чи будеш судити Оголу та Оголиву? То викажи їм їхні гидо́ти!
<p>37 Бо вони пере́люб чинили, і кров на їхніх руках, і з божка́ми своїми пере́люб чинили, і також синів своїх, яких породили Мені, перепрова́джували <i>через огонь</i> для них на ї́жу.
<p>38 Ще оце чинили Мені: Занечи́стили святиню Мою того дня, і суботи Мої знева́жили.
<p>39 А коли вони різали синів своїх для своїх божкі́в, то прихо́дили до Моєї святині того дня, щоб збезче́стити її, і оце так робили вони в сере́дині Мого дому.
<p>40 А що більше, — посилали до мужів, що зда́лека прихо́дять, що до них був по́сланий послане́ць, і ось поприхо́дили ті, що для них ти вмилася, нафарбува́ла блаки́том очі свої й оздобою приоздо́билася.
<p>41 І сіла ти на дорогоцінному ліжку, а перед ним накритий стіл, і поклала на ньому кадило Моє та оливу Мою.
<p>42 І голос заспоко́єної товпи лунав при ньому, і до мужів тієї товпи спрова́джували <i>ще</i> п'я́них з пустині, і давали нараме́нники на їхні руки та пишні корони на їхні го́лови.
<p>43 І сказав Я до тієї, що в'я́нула від пере́любу: Буде тепер вона <i>ще далі</i> чинити розпу́сту?
<p>44 І прийшли до неї, як прихо́дять до блудни́ці, так прихо́дили до Оголи та Оголиви, розпу́сних жіно́к.
<p>45 А люди справедливі — вони розсудять їх правом про тих, що чинять пере́люб, та правом про тих, що кров проливають, бо вони чинять пере́люб, і кров на їхніх рука́х.
<p>46 Бо так говорить Господь Бог: Скли́кати б на них збори, і дати їх на страх та на здо́бич!
<p>47 І збори заки́дають їх камі́нням, і порозсіка́ють їх своїми меча́ми, синів їхніх та їхніх дочо́к повбивають, а їхні доми попа́лять огнем.
<p>48 І спиню́ Я розпусту в Краю́, і буде наука всім жінка́м, і вони не будуть робити <i>такого</i>, як ваша розпуста!
<p>49 І покладуть вони вашу розпусту на вас, і ви будете носити гріхи ваших божкі́в. І ви пізнаєте, що Я — Господь Бог!“

<h4>24</h4>
<p>1 А за дев'ятого року, десятого місяця, десятого <i>дня</i> місяця було мені слово Господнє таке:
<p>2 „Сину лю́дський, напиши собі ім'я́ цього дня, цього самого дня, <i>бо</i> вавилонський цар саме цього дня наступив на Єрусалим.
<p>3 І розкажи́ при́тчу на дім ворохо́бности, та й скажеш їм: Так говорить Господь Бог: Пристав ти котла́, пристав та й налий води в нього.
<p>4 Повкладай його ку́сні до нього, усякий добрий кусо́к, стегно́ та лопа́тку, напо́вни кістка́ми добі́рними.
<p>5 Візьми добірні́ше <i>з</i> отари, розклади під ним дро́ва, звари його ку́сні, і щоб у ньому зварилися кості його.
<p>6 Тому так Господь Бог промовляє: Горе місту цьому душогу́бному, котло́ві, що іржа́ його в ньому, і що його іржа не схо́дить із нього! Кусок за куском повитягуй це з нього; на нього нехай не впаде́ жеребо́к!
<p>7 Кров бо його серед нього, — він на голу скелю її помістив, не вилив на землю її, щоб порохом вкрити її.
<p>8 Щоб лютість підійняти, щоб помститися, Я дам його кров на голу скелю, щоб вона непокрита була́.
<p>9 Тому так Господь Бог промовляє: Горе місту цьому душогу́бному, — збільшу́ о́гнище й Я!
<p>10 Підклади́ дров, розпали́ цей огонь, довари́ м'ясо, і вилий росі́л, а кості хай спа́лені бу́дуть.
<p>11 І постав його порожнім на вугі́лля його, щоб він розігрівся, і щоб мідь його розпали́лась, і щоб розтопи́лась у ньому нечистість його, щоб іржа його зникла.
<p>12 Увесь труд нада́рмо <i>пішов</i>, і не зійшла з нього його велика іржа́, — в огонь <i>його</i> з його ірже́ю!
<p>13 У твоїй нечистоті є розпуста. За те, що Я чистив тебе, але́ чистим не став ти, ти з своєї нечистости вже не відчи́стишся, аж по́ки Я не заспоко́ю Свою лютість на тобі.
<p>14 Я, Господь, <i>це</i> казав, — <i>і</i> наді́йде воно! І зроблю́, не звільню́, і не змилуюся, — за твоїми доро́гами та за твоїми діла́ми засудять тебе, — <i>це</i> Господь Бог промовляє!“
<p>15 І було мені слово Господнє таке:
<p>16 „Сину лю́дський, ось Я візьму́ від тебе несподі́ваним уда́ром утіху очей твоїх, а ти не голоси й не плач, і нехай не виступить сльоза́ твоя.
<p>17 Стогни́ <i>собі</i> тихо, жало́би <i>по</i> померлих не роби, прикра́су <i>голови</i> своєї обвий на себе, а взуття́ своє взуй на ноги свої, і не закривай ву́сів, і не їж жало́бного хліба“.
<p>18 І говорив я до наро́ду рано, а ввечері поме́рла мені жінка... І зробив я рано, як наказано мені.
<p>19 І сказав мені той наро́д: Чи не розповіси́ нам, що́ це нам <i>таке</i>, що ти робиш?
<p>20 І я їм сказав: Було мені слово Господнє таке:
<p>21 Скажи Ізраїлевому дому: Так говорить Господь Бог: Ось Я збезче́щу святиню Мою, опо́ру вашої сили, утіху ваших оче́й та любе вашій душі. А ваші сини та ваші до́чки, що ви покинули їх, попа́дають від меча.
<p>22 І ви зробите, як зробив я: ву́сів не закриєте, і хліба жало́бного не будете їсти.
<p>23 А прикра́си ваші <i>будуть</i> на ваших голова́х, і взуття́ ваше — на ваших нога́х, не будете голосити, і не будете плакати, а бу́дете со́хнути через свої гріхи, і будете стогна́ти один до о́дного.
<p>24 І стане Єзекіїль вам за знака: усе, що робив він, бу́дете робити <i>і</i> ви. І коли те при́йде, то пізнаєте ви, що Я — Господь Бог.
<p>25 А ти, сину лю́дський, — того дня, коли візьму́ від них їхню силу, радість пишно́ти їхньої, утіху очей їхніх, пра́гнення їхньої душі, їхніх синів та дочо́к їхніх, —
<p>26 того дня при́йде до тебе врято́ваний, щоб сповісти́ти <i>про це в твої</i> ву́ха.
<p>27 Цього дня відкриються твої уста ра́зом з цим урятованим, і бу́деш говорити, і не бу́деш уже німи́й, і станеш для них зна́ком. І пізнають, що Я — Госпо́дь!“

<h4>25</h4>
<p>1 І було мені слово Господнє таке:
<p>2 „Сину лю́дський, зверни́ своє обличчя до Аммо́нових синів, і пророкуй на них.
<p>3 І скажеш Аммо́новим синам: Послухайте слова Господа Бога: Так говорить Господь Бог: За те, що ти говориш „Ага!“ про Мою святиню, бо вона збезче́щена, і про Ізраїлеву землю, бо спусто́шена, і про Юдин дім, бо пішов у поло́н,
<p>4 тому́ ось Я дам тебе синам сходу на спа́док, і поставлять вони в тебе ша́тра свої, і зроблять у тебе місця́ свого пробува́ння. Вони будуть їсти твій плід, і вони будуть пити твоє молоко.
<p>5 І дам я Раббу на ста́йню для верблю́дів, а Аммонових синів на лі́гво отари, і ви пізнаєте, що Я — Госпо́дь!
<p>6 Бо так Господь Бог промовляє: За твоє пле́скання рукою, і твоє тупотіння ногою, і що в душі ті́шишся ти всією своєю пого́рдою до Ізраілевої землі,
<p>7 тому́ ось Я витягну Свою руку на тебе, і дам тебе на здо́бич для наро́дів, і витну тебе з наро́дів, і ви́гублю тебе з краї́в, знищу тебе, і пізнаєш, що Я — Госпо́дь!
<p>8 Так сказав Господь Бог: За те, що Моа́в та Сеїр говорять: „Ось Юдин дім — як усі наро́ди“,
<p>9 тому ось Я відкрию Моа́вове узбіччя від міст, від його міст, від його кінця́, пишно́ту землі: Бен-Гаєшімот, Баал-Меон аж до Кір'ятаїму.
<p>10 Я дам його на спа́док для синів сходу ра́зом з синами Аммо́новими, щоб не згадувались Аммонові сини серед наро́дів.
<p>11 А над Моавом зроблю́ при́суди, і пізнають вони, що Я — Госпо́дь!
<p>12 Так говорить Господь Бог: За те, що Едо́м мстився мстою над Юдиним домом, і тяжко гріши́ли, через те, що мсти́лися над ними,
<p>13 тому так говорить Господь Бог: І витягну Я руку Свою на Едо́ма, і витну з нього люди́ну й скоти́ну, і вчиню́ його руїною, — від Теману й аж до Дедану вони попа́дають від меча!
<p>14 І дам Я Свою по́мсту над Едомом у руку Мого народу Ізраїля, і вчиню́ в Едомі за гнівом Своїм, за лютістю Своєю, і зазнають вони Моєї по́мсти, говорить Господь Бог!
<p>15 Так говорить Господь Бог: За те, що филисти́мляни чинили в по́мсті, і мстилися мстою через пого́рду в душі, щоб нищити в вічній не́нависті,
<p>16 тому так говорить Господь Бог: Ось Я витягну Свою руку на филисти́млян, і витну кере́тян, і вигублю останок морського берега,
<p>17 і вчиню́ над ними жорсто́кі помсти лютими ка́рами. І пізнають вони, що Я — Господь, коли Я вчиню Свою помсту серед них!“

<h4>26</h4>
<p>1 І сталося одина́дцятого року, першого <i>дня</i> місяця, було слово Господнє до мене таке:
<p>2 „Сину лю́дський, за те, що Тир говорить на Єрусалим: „Ага́! зламалися <i>це</i> двері наро́дів, він зверта́ється до мене, і я наси́чуся, <i>бо</i> він зни́щений“,
<p>3 тому так говорить Госпо́дь Бог: Ось Я на тебе, Тире, і підійму́ на тебе багато наро́дів, як море підіймає свої хвилі.
<p>4 І понищать вони мури Тиру, і повалять ба́шти його, і ви́мету з нього порох його, і оберну́ його на голу скелю.
<p>5 Він буде серед моря місцем розтя́гнення не́воду, бо Я сказав <i>це</i>, — говорить Господь Бог, — і стане він за здо́бич для наро́дів,
<p>6 а його до́чки, що на полі, будуть побиті мечем, і пізнають вони, що Я — Господь!
<p>7 Бо так говорить Господь Бог: Ось Я спрова́джу до Тиру Навуходоно́сора, вавилонського царя, з пі́вночі, царя над царями, з конем і колесницею та з верхівця́ми, і з <i>ними</i> на́товп, і числе́нний наро́д.
<p>8 Він позабиває на полі дочо́к твоїх мечем, і зробить на тебе ба́шту, і насипле на тебе ва́ла, і поставить проти тебе щита́.
<p>9 І дасть муроло́ма на мури твої, і порозбиває мечами своїми він ба́шти твої!
<p>10 Від на́дміру ко́ней його закриє тебе їхня ку́рява, від цо́коту ве́ршника, ко́леса та колесниці затремтя́ть твої мури, як буде він вхо́дити в брами твої, як входять до міста з розла́маним муром.
<p>11 Копи́тами ко́ней своїх він пото́пче усі твої вулиці, позабиває мечем твій наро́д, і на землю попа́дають пам'ятники твоєї могутности.
<p>12 І вони розграбують багатство твоє, і пограбу́ють това́ри твої, і порозва́люють мури твої, і порозбивають доми́ твої пишні, а каміння твоє, і дере́ва твої, і <i>навіть</i> твій по́рох вони поскида́ють у во́ду!
<p>13 І Я припиню́ розляга́ння пісе́нь твоїх, і бре́нькіт гу́сел твоїх більше чутий не бу́де.
<p>14 І зроблю тебе голою скелею, станеш місцем розтя́гнення сітки, <i>і</i> більше не бу́деш збудо́ваний, бо я, Господь, <i>це</i> сказав, Господь Бог промовляє!
<p>15 Отак Господь Бог промовляє до Тиру: Чи ж від шу́му паді́ння твого́, коли бу́дуть стогнати ране́ні, коли забива́тимуть посеред тебе, не затремтять острови́?
<p>16 І всі князі моря посхо́дять із тро́нів своїх, і поздіймають вони свої ма́нтії, і постягають свої кольоро́ві одежі, — <i>і</i> зодя́гнуться стра́хом, посідають на землю, і будуть тремтіти щохвилі, і стовпо́м постаю́ть над тобою.
<p>17 І пісню жало́бну про тебе вони заспівають, і скажуть тобі: Як загинуло ти, як оді́рване ти від морі́в, славне місто, що си́льним на морі було́, воно й його ме́шканці, що наво́дили страх свій на всіх його ме́шканців!
<p>18 Тепер затремтять острови́ в дні упадку твого́, і жахну́ться <i>всі</i> ті острови́, що на морі, твоєю загу́бою.
<p>19 Бо так Господь Бог промовляє: Коли Я тебе оберну́ на спусто́шене місто, немов ті міста́, що вони не заме́шкані, коли підійму́ Я безодню на тебе, і велика вода тебе вкриє,
<p>20 то зни́жу тебе ра́зом з тими, що сходять в могилу, до преда́внього люду, і в підзе́мній землі осаджу́ я тебе, як руїни відві́чні, із тими, що сходять в могилу, щоб <i>ізно́ву</i> ти не засели́вся, і в країні живих більш не жив!
<p>21 За по́страх тебе учиню́, — і не буде тебе, і будуть шукати тебе, — та вже більше не зна́йдуть навіки, говорить <i>оце́</i> Господь Бог!“

<h4>27</h4>
<p>1 І було мені слово Господнє таке:
<p>2 „А ти, сину лю́дський, здійми пісню жало́бну про Тир!
<p>3 І скажеш до Тиру: Ти, що при входах морськи́х пробува́єш, що торгуєш з наро́дами на числе́нних острова́х: Так говорить Господь Бог: Тире, ти сказав: я — то корона краси́!
<p>4 У серці морі́в границі твої; будівни́чі твої доверши́ли твою красу́!
<p>5 З кипари́су з Сені́ру вони збудували для тебе всі до́шки подві́йні, взяли ке́дра з Лива́ну, щоб що́глу зроби́ти на тобі.
<p>6 З баша́нських дубі́в твої весла зробили, твій по́клад зробили із кости слоно́вої, із смере́ки з острові́в тих Кіттійських.
<p>7 Сорока́тий з Єгипту віссо́н був вітри́лом твоїм, щоб за пра́пора бути тобі; блаки́ть та пурпу́ра з острові́в Еліші стали твоїм покриття́м.
<p>8 Мешка́нці Сидо́ну й Арва́ду були весляра́ми тобі, мудреці́ твої, Тире, у тебе були, вони — морепла́вці твої.
<p>9 Старші́ <i>із</i> Ґева́лу й його мудреці́ були в тебе за тих, що латали проло́ми твої. Всі морські́ кораблі й морепла́вці їхні в тебе були́, щоб міняти крам твїй.
<p>10 Перс, і Луд, і Пут були в ві́йську твоїм вояка́ми твоїми, вішали в тебе щита́ та шоло́ма, — вони то давали тобі пишноту́.
<p>11 Сино́ве Арваду та ві́йсько твоє — навко́ло на мурах твоїх, а Ґаммадеї на ба́штах твоїх пробува́ли, щити́ свої вішали навколо на мурах твоїх, — вони доверши́ли окрасу твою.
<p>12 Тарші́ш був для те́бе купцем через много́ту багатства усякого; срі́блом, залізом, циною й оливом платили вони <i>за</i> крам твій.
<p>13 Яван, Тувал та Мешех — це купці твої, — людську душу та мідяні речі давали вони <i>за</i> замі́нний крам твій.
<p>14 З дому Тоґарми давали коні, і верхівців, і мулів за крам твій.
<p>15 Сино́ве Дедану — твої покупці́; числе́нні острови́ — торгували з тобою, — рога́ми слоно́вої кости й геба́новим деревом звертали данину твою.
<p>16 Арам — твій купець через многість виро́бів твоїх; руби́н, пурпу́ру, і квітча́сту ткани́ну, і віссо́н, і кора́лі та дорогоці́нний камінь давали <i>тобі</i> за крам твій.
<p>17 Юда й Ізраїлів Край — це купці твої; пшеницю з Мінніту, солодо́щі, і мед, і оли́ву й бальза́м давали вони <i>за</i> замі́нний крам твій.
<p>18 Дамаск — твій купець через многість виро́бів твоїх, через многість багатства усякого, вином <i>із</i> Хелбону та білою вовною.
<p>19 Ведан та Яван із Уззалу давали <i>тобі́</i> за крам залізо обро́блене, бальза́м та очере́т, — було <i>це</i> замінним кра́мом твоїм.
<p>20 Дедан — твій купець килимка́ми до сі́дел при їждженні.
<p>21 Арабія та всі кеда́рські князі́ — покупці це твоєї руки; ягня́тами, і барана́ми, і козла́ми, — ними торгі́вля твоя.
<p>22 Купці Шеви й Рами — покупці <i>це</i> твої, — коштовним бальза́мом, і дорогим усіля́ким камінням та злотом давали вони <i>за</i> това́р твій.
<p>23 Харан, і Ханне, і Еден, купці Шеви, Ашшу́р <i>та</i> Кілмад — <i>це</i> твої покупці́.
<p>24 Це твої покупці́ коштовним убра́нням: покрива́лами блаки́тними, і квітча́стими, і багатокольоро́вими тка́ними ви́робами, міцни́ми шну́рами пов'я́заними за крам твій.
<p>25 Кораблі <i>із</i> Таршішу — твої карава́ни, <i>для</i> краму твого замі́нного, — і став ти багатим, і став дуже славним у серці морі́в.<f>[28]</f>
<p>26 На воду велику тебе завели́ твої веслярі́, <i>і</i> в серці морів<f>[28]</f> східній вітер розі́б'є тебе́.
<p>27 Багатство твоє та крам твій, і ви́роби твої замі́нні, морепла́вці твої і твої щоглярі́, ті, що латають пробо́ї твої, і ті, що міняють замі́нний крам твій, і всі твої вояки́, які в тебе, і всі збори твої, що серед тебе, — попа́дають в серці морі́в<f>[28]</f> в дні упа́дку твого́!
<p>28 На ле́мент твоїх щоглярі́в затремтя́ть вали мо́рські,
<p>29 і посхо́дять з своїх кораблів усі веслярі́, морепла́вці, всі морські́ щоглярі́, — на землі постаю́ть.
<p>30 І заголо́сять за тебе вони тужним голосом, і кричатимуть гірко, і свої го́лови по́рохом пообсипають, у по́пелі будуть кача́тись!
<p>31 І зроблять <i>собі</i> ради тебе жало́бную ли́сину, і себе́ опере́жуть вере́тами, і плакатимуть за тобою в гірко́ті душі гірки́м голосі́нням.
<p>32 І пісню жало́би сини їхні зді́ймуть про тебе, і над тобою співа́тимуть жа́лібно: „Хто <i>інший</i>, як Тир, — посере́дині моря зруйно́ваний?
<p>33 Коли приплива́ли ви́роби твої із морі́в, насища́в ти числе́нні наро́ди; многото́ю багатства твого та ви́робів замі́нних твоїх ти збага́чував зе́мських царі́в!
<p>34 Тепер же, коли ти розбитий на морі, у водних глиби́нах, <i>то</i> замінний ви́ріб твій і всі збори твої серед тебе попа́дали.
<p>35 Над тобою стовпі́ють усі остров'я́ни, а їхні царі затремтіли від жа́ху, засльози́лися <i>їхні</i> обличчя!
<p>36 Купці серед наро́дів <i>глузли́во</i> свистя́ть над тобою,— ти по́страхом став, і не буде навіки тебе́!“

<h4>28</h4>
<p>1 І було́ мені слово Господнє таке:
<p>2 „Сину лю́дський, скажи кня́зеві Тиру: Так говорить Господь Бог: за те, що пови́щилось серце<f>[29]</f> твоє й ти сказав: „Я Бог, сиджу́ на Божому престолі в серці морі́в“,<f>[30]</f> а ти <i>тільки</i> люди́на, а не Бог, хоч ставив своє серце<f>[29]</f> нарівні з серцем Божим.
<p>3 Ось ти мудріший від Даниї́ла, — кожен мудрець не прилу́читься до тебе.
<p>4 Своєю мудрістю та своїм розумом набув ти собі багатство, і назгрома́див золота та срібла в скарбни́цях своїх.
<p>5 Великою своєю мудрістю <i>та</i> торгівлею своєю помно́жив ти багатство своє, і пови́щилось твоє серце багатством своїм!
<p>6 Тому так говорить Господь Бог: За те, що ти ставиш своє серце нарівні з серцем Божим,
<p>7 тому ось Я спрова́джу на тебе чужих, насильників <i>поміж</i> наро́дами, і вони повитяга́ють мечі свої на красу́ твоєї мудрости, і знева́жать красу́ твою.
<p>8 Вони скинуть тебе в могилу, і помреш ти смертю пробитого в серці морів.
<p>9 Чи справді ти скажеш: „Я бог!“ перед уби́вником своїм, а ти ж <i>тільки</i> люди́на, а не Бог, у руці тих, що зневажа́ють тебе?
<p>10 Ти помреш смертю необрі́занців, від руки чужих, бо Я <i>це</i> сказав, говорить Господь Бог!“
<p>11 І було мені слово Господнє таке:
<p>12 „Сину лю́дський, здійми жало́бну пісню на ти́рського царя, та й скажеш йому: Так говорить Господь Бог: Ти печать доскона́лости, повен мудрости, і корона краси́.
<p>13 Ти пробува́в ув Еде́ні, садку́ Божому: усякий дорогий камінь — на одежі твоїй: карнео́ль, топа́з і я́спіс, хризолі́т, сога́м, і о́нікс, сапфі́р, рубі́н і смара́гд, і золото; знаряддя бубнів твоїх та сопі́лок твоїх <i>були́</i> в тебе <i>ще</i> дня, коли був ти ство́рений, були вони нагото́влені.
<p>14 Ти пома́заний Херувим хорони́тель, і Я дав тебе на святу го́ру Божу, ти ходив посеред огни́стого камі́ння.
<p>15 Ти був бездога́нний у своїх дорогах від дня твого ство́рення, аж поки не знайшлася на тобі несправедливість.
<p>16 Через велику торгі́влю твою твоє нутро́ перепо́внилось наси́ллям, і ти прогрішив. Тому́ Я знева́жив тебе, щоб не був ти на Божій горі, і погубив тебе, хорони́телю Херуви́ме, з сере́дини огни́стого камі́ння.
<p>17 Стало високим твоє серце через красу́ твою, ти занапасти́в свою мудрість через свою красу́. Кинув Я тебе на землю, дав тебе перед царями, щоб дивились на тебе.
<p>18 Многото́ю провин своїх, через кривду торгі́влі своєї зневажив ти святині свої. І вивів Я огонь з твоєї сере́дини, <i>і</i> він поже́р тебе, і Я зробив тебе по́пелом на землі на оча́х усіх, хто бачить тебе.
<p>19 Усі, хто знає тебе серед народів, остовпіють над тобою; ти по́страхом станеш, і не буде тебе аж навіки!“
<p>20 І було мені слово Господнє таке:
<p>21 „Сину лю́дський, зверни своє обличчя до Сидо́ну, і пророку́й на нього,
<p>22 та й скажеш: так говорить Господь Бог: Ось Я на тебе, Сидо́не, і буду шано́ваний серед тебе, і пізнають, що Я — Господь, коли робитиму на нього при́суди, і коли покажу́ Свою святість серед нього.
<p>23 І пошлю на нього морови́цю та кров на його вулиці, і впаде́ серед нього пробитий, <i>що при́йде</i> на нього знавко́ла, і пізнають, що Я — Госпо́дь.
<p>24 І не буде вже для Ізраїлевого дому колю́чої терни́ни та будя́ччя, що прино́сить біль зо всіх їхніх око́лиць, що пого́рджують ними, і пізнають вони, що Я — Господь Бог.
<p>25 Так говорить Господь Бог: Коли Я позбираю Ізраїлів дім із наро́дів, між якими вони розпоро́шені, то Я покажу́ на ньому Свою святість на оча́х наро́дів, і вони осядуть на землі своїй, яку Я дав Своєму рабові Якову.
<p>26 І осядуть вони на ній безпе́чно, і будува́тимуть доми́ та садитимуть виноградники, і будуть сидіти безпечно, коли Я чинитиму при́суди на всіх тих, що пого́рджують ними з їхнього довкі́лля. І пізнають вони, що Я — Господь, їхній Бог!“

<h4>29</h4>
<p>1 За десятого року, десятого <i>місяця</i>, дванадцятого <i>дня</i> місяця, було мені слово Господнє таке:
<p>2 „Сину лю́дський, зверни своє обличчя до фарао́на, єгипетського царя, і пророкуй на нього та на ввесь Єгипет.
<p>3 Говори та й скажеш: Так говорить Господь Бог: Ось Я на те́бе, фарао́не, ца́рю єгипетський, крокоди́ле великий, що лежиш серед своїх рік, що гово́риш: „Моя рі́чка — моя, і я утвори́в її для себе!“
<p>4 І вкладу гачки́ в ще́лепи твої, і поприлі́плюю рибу твоїх річо́к до твоєї луски́, і підійму́ тебе з сере́дини твоїх річок, і всі риби твоїх річо́к поприлі́плюються до твоєї луски́!
<p>5 І вирву тебе <i>й кину</i> в пустиню, тебе та всі риби річо́к твоїх; ти впаде́ш на поверхні поля, не будеш згрома́джений і не будеш позби́раний, — для зе́мної звірини́ та для птаства небесного дам Я на ї́жу тебе.
<p>6 І пізнають усі ме́шканці Єгипту, що Я — Господь, бо вони були для Ізраїлевого дому очере́тяною па́лицею.
<p>7 Коли вони хапа́лись за тебе долонею, ти ламався й роздирав їм усе раме́но; а коли вони опиралися на тебе, ти ламався й чинив, що їм трясли́ся всі сте́гна.
<p>8 Тому так говорить Господь Бог: Ось Я наведу́ на тебе меча, і витну з-між тебе люди́ну й скотину.
<p>9 І стане єгипетський край спусто́шенням та руїною, і пізна́ють вони, що Я — Господь, за те, що він говорив: „Річка — моя, і <i>то</i> я <i>її</i> утворив!“
<p>10 Тому́ ось Я проти тебе та проти річо́к твоїх, і оберну́ єгипетський край на поруйно́вані руїни, на спусто́шення від Міґдолу аж до Севене, і аж до границі Етіопії, —
<p>11 не пере́йде по ньому нога лю́дська, і нога звірини́ не пере́йде по ньому, і не буде він заме́шканий сорок ро́ків.
<p>12 І оберну́ Я єгипетський край на спусто́шення серед спустошених країв, а його міста серед поруйнованих міст будуть спусто́шенням сорок років, і розпоро́шу Єгипет серед народів, і порозсипа́ю їх по края́х.
<p>13 Бо так говорить Господь Бог: Напри́кінці сорока ро́ків позбираю Єгипет з-між народів, де вони були розпоро́шені.
<p>14 І верну долю Єгипту, і верну їх до кра́ю Патрос, до краю їхнього похо́дження, і вони будуть там царством слаби́м.
<p>15 З-поміж царств воно буде найнижче, і не підійметься вже понад наро́дами, і поменшу́ їх, щоб не панували над наро́дами.
<p>16 І не буде вже воно для Ізраїлевого дому наді́єю, яка пригадувала б беззаконня, коли вони, зверталися до нього. І пізнають вони що Я — Господь Бог!“
<p>17 І сталося за двадцятого й сьомого року, першого <i>місяця</i>, першого <i>дня</i> місяця, було мені слово Господнє таке:
<p>18 „Сину лю́дський, — Навуходоно́сор, цар вавилонський, змусив своє ві́йсько робити велику працю проти Тиру. Кожна голова ви́лисіла, і всяке раме́но витерте, та нема нагоро́ди ані йому, ані ві́йську його від Тиру за ту працю, яку він робив проти нього.
<p>19 Тому так говорить Господь Бог: Ось Я дам Навуходоно́сорові, цареві вавилонському, єгипетську землю, і він забере́ багатство її, і ограбує грабунком її, і забере́ її здо́биччю, і вона стане нагородою для ві́йська його.
<p>20 За працю його, яку він робив у ній, Я даю йому єгипетську землю, бо вони <i>це</i> зробили Мені, говорить Господь Бог.
<p>21 Того дня ви́рощу рога<f>[31]</f> Ізраїлевому домові, а тобі відкрию уста серед них. І вони пізнають, що Я — Господь“.

<h4>30</h4>
<p>1 І було мені слово Господнє таке:
<p>2 „Сину лю́дський, пророкуй, і скажеш: Так говорить Господь Бог: Голосіть „Ой!“ цього дня!
<p>3 Бо близьки́й день, і близьки́й день Господній, день хма́рний, настає час наро́дів!
<p>4 І при́йде меч на Єгипет, і буде тремті́ння в Етіопії, коли будуть падати забиті в Єгипті, і заберу́ть багатство його, і будуть розбиті осно́ви його.
<p>5 Куш,<f>[32]</f> і Пут, і Луд, і ввесь помішаний наро́д, і Кув, і сини землі заповіту попа́дають з ними від меча.
<p>6 Так говорить Господь: І попа́дають підпо́ри Єгипту, і так упаде́ гординя сили його, від Міґдолу аж до Севене, від меча попа́дають у ньому, говорить Господь Бог.
<p>7 І буде він спусто́шений серед попусто́шених країв, а міста́ його будуть серед міст поруйно́ваних.
<p>8 І пізнають вони, що Я — Господь, коли Я дам огонь на Єгипет, і будуть поторо́щені всі, хто йому помагає.
<p>9 Того дня повихо́дять посланці́ з-перед Мого лиця на кораблях, щоб налякати безпечну Етіопію, і буде через них жах, як у день Єгипту, бо <i>це</i> ось надхо́дить!
<p>10 Так говорить Господь Бог: І Я зроблю́ кінець єгипетському многолю́дству рукою Навуходоно́сора, вавилонського царя.
<p>11 Він та наро́д його з ним, насильники лю́дів, будуть спрова́джені зни́щити землю, і вони повитягують мечі свої на Єгипет, — і напо́внять край побитими!
<p>12 І оберну́ Я річки́ на суході́л, і передам землю в руку злочинців, і спусто́шу край та все, що в ньому, рукою чужих. Я, Господь, <i>це</i> сказав!
<p>13 Так говорить Господь Бог: І повигу́блюю божкі́в, і зроблю́ кінець бовва́нам з Нофу,<f>[33]</f> і не буде вже князі́в в єгипетському кра́ї, і дам по́страх на єгипетську зе́млю.
<p>14 І Па́трос спусто́шу, і дам огонь у Цоан, і буду вико́нувати при́суди в Но.
<p>15 І виллю Я гнів Свій на Сіна, тверди́ню єгипетську, і ви́тну многолю́дство Но.
<p>16 І пошлю́ Я огонь на Єгипет, сильно буде ко́рчитись Сін, а Но буде прола́маний, а на Ноф <i>нападуть</i> вороги вдень.
<p>17 Юнаки́ Авену та Пі-Весету попа́дають від меча, а інші пі́дуть у поло́н.
<p>18 А в Тахпанхесі поте́мніє день, коли Я ламатиму там єгипетські я́рма, і скінчи́ться в ньому пиха́ сили його. Самого його хмара закриє, а його до́чки пі́дуть у поло́н...
<p>19 І буду виконувати при́суди над Єгиптом, і вони пізна́ють, що Я — Госпо́дь!“
<p>20 І сталося, за одина́дцятого року, першого <i>місяця</i>, сьомого <i>дня</i> місяця, було мені слово Господнє таке:
<p>21 „Сину лю́дський, Я зламав раме́но фараона, єгипетського царя, і ось воно не буде перев'я́зане, щоб дати ліки, щоб покласти пов'я́зку, щоб обви́нути його, і щоб зміцни́ти його вхопи́тися за меча.
<p>22 Тому так говорить Господь Бог: Ось Я на фараона, єгипетського царя, і поламаю раме́на його, те дуже та те зла́мане, і викину меча з його руки́.
<p>23 І розпоро́шу Єгипет серед народів, і порозсипа́ю їх по края́х.
<p>24 І зміцню раме́на вавилонського царя, і дам меча Свого в його руку, — і зламаю Я фараонові раме́на, і він буде стогнати сто́гоном проко́леного перед ним.
<p>25 І зміцню́ Я раме́на вавилонського царя, а фараонові раме́на опаду́ть. І пізнають вони, що Я — Господь, коли Я дам Свого меча в руку вавилонського царя, і простягну́ його на єгипетську землю.
<p>26 І розпоро́шу Єгипет серед наро́дів, і порозсипа́ю їх по края́х. І пізнають вони, що Я — Господь!“

<h4>31</h4>
<p>1 І сталося за одина́дцятого року, третього <i>місяця</i>, першого <i>дня</i> місяця, було́ мені слово Господнє таке:
<p>2 „Сину лю́дський, скажи фараонові, цареві єгипетському, та до його многолю́дства: До ко́го ти вподо́блюєшся в своїй ве́личі?
<p>3 Ось Ашшу́р, кедр на Лива́ні, з прекрасними галу́зками, з тіни́стою гуща́виною, і високоро́слий, і аж між хмарами буде верхові́ття його.
<p>4 Во́ди його ви́ховали, безо́дня його ви́кохала, — він річки́ свої попрова́див навколо свого наса́дження, а кана́ли свої посилав до всіх дерев польови́х.
<p>5 Тому його зріст став вищий від усіх польови́х дерев, і помно́жилися галу́зки його, і від великої води його ві́ття повидо́вжувалось, коли ви́гнався він.
<p>6 В його віттях ку́блилося все птаство небесне, а під його галузками родила<i>ся</i> всяка польова́ звірина́, а в його ті́ні сиділи всі числе́нні наро́ди.
<p>7 І був він уродли́вий висото́ю свого зро́сту, довгото́ю галу́зок своїх, бо його корінь був при великих во́дах.
<p>8 Ке́дри в Божому садку́ не були рівні йому, кипари́си не були́ подібні до галу́зок його, а плата́ни не були, як його ві́ття. Жодне дерево в Божому садку́ не було подібне до нього красо́ю своєю!
<p>9 Я оздо́бив його рясното́ю галу́зок його, і йому за́здрили всі еде́нські дерева, що в Божому садку́.
<p>10 Тому так сказав Господь Бог: За те, що ти пови́щився зро́стом, і дав верхові́ття своє аж між хмари, і пови́щилося серце його, коли він став високим,
<p>11 то дай його в руку сильного <i>з</i> наро́дів, — він конче зробить йому за його беззако́ння, <i>за це</i> Я вигнав його!
<p>12 І ви́тяли його чужі, насильники наро́дів, і повідкида́ли його. На го́ри й на всі долини попа́дали галу́зки його, і було поламане ві́ття його по всіх потоках землі, а всі наро́ди землі повихо́дили з ті́ні його й покинули його.
<p>13 Над його руїнами пробува́ло все небесне пта́ство, а при галу́ззях його була всяка польова́ звірина́,
<p>14 щоб не пови́щувалися своїм зростом усі дере́ва <i>при</i> воді, і не давали свого верхові́ття поміж хмари, і не ставали у своїй ве́личі сильні між ними, що п'ють воду, бо всі вони ві́ддані смерті до підзе́много кра́ю серед лю́дських синів, до тих, хто схо́дить до могили.
<p>15 Так говорить Господь Бог: Того дня, коли він зійшов до шео́лу,<f>[34]</f> учинив Я жало́бу, закрив над ними безо́дню, затримав його річки́, і була стримана велика вода, і зате́мнив над ним Лівана, а всі польові́ дере́ва помлі́ли над ним.
<p>16 Від гуку упа́дку його Я вчинив тремтя́чими наро́ди, коли Я зни́зив його до шео́лу<f>[34]</f> з тими, що сходять до гро́бу. І поті́шилися в підзе́мному кра́ї всі еде́нські дере́ва, добі́рне та добре Лива́нське, всі, що п'ють воду.
<p>17 Також вони зійшли з ними до шео́лу,<f>[34]</f> до побитих мечем, що сиділи, як його помічники́, в його тіні серед наро́дів.
<p>18 До ко́го став ти так подібний у славі та в великості серед еде́нських дерев? І будеш ти знижений з еде́нськими дере́вами до підземного кра́ю, посеред необрі́занців будеш лежати з пробитими мечем. Це фараон та все многолю́дство його, говорить Господь Бог“.

<h4>32</h4>
<p>1 І сталося за дванадцятого року, дванадцятого місяця, третього <i>дня</i> місяця, було́ мені слово Господнє таке:
<p>2 „Сину лю́дський, здійми пісню жало́бную на фараона, єгипетського царя, та й скажеш йому: Левчуко́ві <i>з</i> наро́дів подібний ти був, а <i>тепер</i> ти мов мо́рська потво́ра,<f>[35]</f> — випри́скуєш <i>воду</i> по ріках своїх, і скаламу́чуєш воду ногами своїми, боло́тиш ти їхні річки́!
<p>3 Отак Господь Бог промовляє: Але сітку Свою розтягну́ Я на тебе через збори числе́нних наро́дів, — і тебе Своїм не́водом ви́тягну!
<p>4 І викину <i>зра́зу</i> на землю тебе, і кину тебе Я на поле широке, і над тобою спочи́не всяке птаство небесне, і тобою наси́чу звіри́ну всієї землі.
<p>5 І дам твоє м'ясо на го́ри, а трупом твоїм Я долини напо́вню.
<p>6 І землю, де пли́ваєш ти, аж до гір напою́ <i>її</i> кров'ю твоєю, тобою напо́вняться рі́чища.
<p>7 А коли Я тебе погашу́, <i>то</i> небо закрию, а зо́рі його позате́мнюю, сонце — хмарою вкрию його, а місяць не буде світити свого світла.
<p>8 Всі світи́ла, що світять на небі, — позате́мнюю їх над тобою, і дам темно́ту понад краєм твоїм, говорить Господь Бог!
<p>9 І занепоко́ю Я серце числе́нних наро́дів, коли <i>вість</i> рознесу́ про руїну твою між наро́дами <i>аж</i> до країв, яких ти не знав.
<p>10 І остовпі́ють числе́нні наро́ди з-за тебе, а їхні царі затремтя́ть через тебе в страху́, як буду маха́ти мечем Своїм Я перед їхнім обличчям, і тремтітиме кожен щохвилі за душу свою в дні упадку твого́.
<p>11 Бо так Господь Бог промовляє: Меч царя вавилонського при́йде на тебе!
<p>12 Мечами хоробрих Я порозкида́ю твоє многолю́дство. Усі вони — наси́льники наро́дів, і гордість Єгипту понищать вони, і все многолю́дство його буде ви́гублене.
<p>13 І ви́гублю ввесь його скот при во́дах великих, і не буде вже їх каламу́тити лю́дська нога, і копи́то скотини не буде <i>вже</i> їх каламу́тити.
<p>14 Тоді їхні води очи́щу, а їхні річки́ попрова́джу, неначе оливу, говорить Господь Бог.
<p>15 Коли оберну́ Я єгипетський край на спусто́шення, і край опусто́шений буде від усього, що в нім, коли Я поб'ю́ всіх тих, що заме́шкують в ньому, то пізнають вони, що Я — <i>то</i> Госпо́дь!
<p>16 Оце пісня жало́бна, і будуть жало́бно співати її, до́чки наро́дів будуть співати жало́бно її, про Єгипет та про все многолю́дство його будуть жало́бно співати її, говорить Господь Бог“.
<p>17 І сталося за дванадцятого року, п'ятнадцятого <i>дня</i> місяця, було мені слово Господнє таке:
<p>18 „Сину лю́дський, — жало́бно заголоси про многолю́дство Єгипту, і скинь його, його та дочок поту́жних наро́дів до підзе́много кра́ю із тими, хто сходить в могилу!
<p>19 Від ко́го ти став приємні́ший? Зійди й поклади́сь з необрі́занцями!
<p>20 Попа́дють серед пробитих мечем, — меч даний <i>на те</i>, із ним ляжуть його всі народи.
<p>21 Будуть йому говорити сильніші <i>з</i> хоробрих з-посе́ред шео́лу із помічника́ми: Посхо́дили, полягали ці необрі́занці, побиті мечем:
<p>22 Там Ашшур і всі збори його, навколо нього — гро́би його, всі побиті вони, від меча <i>всі</i> попа́дали,
<p>23 що були його гро́би найглибше в могилі, і був його полк біля гро́бу його, — всі побиті вони, від меча <i>всі</i> попа́дали, що ши́рили жах по кра́ю живих.
<p>24 Там Елам та ввесь на́товп його коло гро́бу його, — всі побиті вони, від меча <i>всі</i> попа́дали, що зійшли необрі́занцями до підзе́много кра́ю, що ши́рили жах свій по кра́ю живих, і поне́сли ганьбу свою з тими, хто схо́дить в могилу.
<p>25 Дали́ йому ложе посеред побитих зо всім многолю́дством його, гро́би його коло нього, всі вони необрі́занці, побиті мечем, бо ши́рили жах свій по кра́ю живих і поне́сли ганьбу свою з тими, хто сходить в могилу, посеред побитих покла́дений він.
<p>26 Там Мешех, Тувал та все многолю́дство його, гро́би його коло нього, всі вони необрі́занці, побиті мечем, бо ши́рили жах свій по краю живих.
<p>27 І не бу́дуть лежати із ли́царями, що попа́дали із необрі́занців, що зійшли до шео́лу з військо́вим знаря́ддям своїм, і поклали свої мечі під свої го́лови, і їхня провина — на їхніх костя́х, бо жах перед ли́царями <i>був</i> у краї живих,
<p>28 а ти розпоро́шений між необрі́занцями, і поляжеш із тими, хто побитий мечем.
<p>29 Там Едо́м, <i>і</i> царі його, і князі всі його́, що при всій своїй силі були зложені з побитими мечами, — вони ляжуть з необрі́занцями та з тими, хто сходить в могилу
<p>30 Там півні́чні князі́, всі вони й всі сидо́няни, що посхо́дили <i>ра́зом</i> з побитими, хоч був жах від їхньої, мі́ці, були посоро́млені, і полягали вони, необрі́занці, з побитими мечем, і свою га́ньбу поне́сли із тими, хто сходить в могилу.
<p>31 Фараон їх побачить, і поті́шиться всім многолю́дством своїм, мечем побитий фараон та все його ві́йсько, говорить Господь Бог!
<p>32 Бо поши́рю Я жах Свій на землю живих, і буде покла́дений серед необрі́занців з побитими мечем фараон та усе многолю́дство його, говорить Господь Бог“!

<h4>33</h4>
<p>1 І було́ мені слово Господнє таке:
<p>2 „Сину лю́дський, говори синам свого наро́ду, та й скажеш до них: Коли б Я спрова́див на <i>який</i> край меча, і взяв би наро́д цього краю одно́го чоловіка з-поміж себе, і поставив би його собі вартови́м,
<p>3 і коли б він побачив меча, що йде на цей край, і засурми́в би в сурму́, й остеріг народ,
<p>4 і почув би хто голос сурми́, та не був би обере́жний, і прийшов би меч та й захопи́в би його, <i>то</i> кров його на голові його буде!
<p>5 Голос сурми́ він чув, та не був обере́жний, — кров його буде на ньому, а він, коли б був обере́жний, урятував би свою душу.
<p>6 А той вартови́й, коли б побачив меча, що йде, і не засурми́в би в сурму́, а наро́д не був би обере́жний, і прийшов би меч, і захопи́в би одно́го з них, <i>то</i> він був би узятий за гріх свій, а його кров Я зажадаю з руки вартово́го.
<p>7 А ти, сину лю́дський, — Я дав тебе вартови́м для Ізраїлевого дому, і ти почуєш з уст Моїх слово, й остереже́ш їх від Мене.
<p>8 Коли б Я сказав до безбожного: „Безбожнику, ти конче помреш!“, а ти не говорив би, щоб остерегти́ безбожного від дороги його, <i>то</i> він, несправедливий, помре за свій гріх, а його кров Я вимагатиму з твоєї руки.
<p>9 А ти, коли остереже́ш несправедливого від дороги його, щоб вернувся з неї, і він не ве́рнеться з своєї дороги, він помре за гріх свій, а ти душу свою врятува́в.
<p>10 А ти, сину лю́дський, скажи до Ізраїлевого дому: „Ви кажете так, говорячи: Коли наші провини та наші гріхи на нас, і через них ми ги́немо, то як бу́демо жити?“
<p>11 Скажи їм <i>Як</i> живий Я, — говорить Господь Бог, — не пра́гну смерти несправедливого, а тільки щоб вернути несправедливого з дороги його, і буде він жити! Наверніться, наверніться з ваших злих дорі́г, і на́що вам умирати, доме Ізраїлів?
<p>12 А ти, сину лю́дський, скажи до синів свого народу: Справедливість справедливого — не врятує його в дні гріха́ його, а несправедливість несправедливого — не спіткне́ться він об неї в дні наве́рнення від своєї несправедливости, а справедливий не зможе жити в ній в дні свого гріха́.
<p>13 Коли Я скажу́ справедливому: Буде конче він жити, а він наді́явся б на свою справедливість, та робив би кривду, <i>то</i> вся його справедливість не буде зга́дана, і за кривду свою, що зробив, він помре!
<p>14 А коли Я скажу́ до несправедливого: Конче помреш ти, а він наве́рнеться від свого гріха́, і робитиме право та справедливість:
<p>15 заста́ву поверне несправедливий, грабу́нок відшкоду́є, ходитиме уставами життя, щоб не чинити кривди, <i>то</i> конче буде він жити, не помре!
<p>16 Усі гріхи його, які він нагрішив, не будуть йому зга́дані, — право та справедливість робив він, конче буде він жити!
<p>17 І кажуть сини твого наро́ду: „Несправедлива Господня дорога!“ тоді як несправедлива їхня власна дорога.
<p>18 Коли справедливий відве́рнеться від своєї справедливости, і робитиме кривду, то помре він за те!
<p>19 А коли несправедливий відве́рнеться від своєї несправедливости, і чинитиме право та справедливість, <i>то</i> на них він буде жити!
<p>20 А ви кажете: Несправедлива Господня дорога! Кожного <i>з</i> вас Я буду судити, Ізраїлів доме, за його доро́гами!“
<p>21 І сталося за дванадцятого року, десятого <i>місяця</i>, п'ятого <i>дня</i> місяця від нашого вигна́ння,<f>[36]</f> прийшов був до мене втіка́ч з Єрусалиму, говорячи: „Побите це місто!“
<p>22 А Господня рука була прийшла до мене ввечорі перед прихо́дом цього́ втікача́, і Він відкрив мої у́ста, поки прийшов <i>той</i> до мене вранці. І були відкриті мої уста, і не був уже я більше німий!
<p>23 І було мені слово Господнє таке:
<p>24 „Сину лю́дський, ме́шканці цих руїн на Ізраїлевій землі гово́рять так: Авраам був один, та проте́ посів цей край, а нас багато, — нам да́ний цей край на спа́дщину !
<p>25 Тому́ скажи їм: Так сказав Господь Бог: Ви на крові їсте, а свої очі зво́дите до бовва́нів своїх, і кров пролива́єте, — і цей край пося́дете ви?
<p>26 Ви спира́єтесь на свого меча, робите гидо́ту, і кожен безчестить жінку свого ближнього, — і цей край посядете ви?
<p>27 Так скажеш до них: Так говорить Господь Бог: <i>Як</i> живий Я, — ті, хто в руїнах, попа́дають від меча, а той, хто на широкім полі, того віддам звірині́, щоб поже́рла його, а ті, хто в тверди́нях та в пече́рах, помруть від морови́ці!
<p>28 І оберну́ Я цей край на спусто́шення та на сплюндрува́ння, і скінчи́ться пиха́ сили його, і опусто́шіють Ізраїлеві го́ри, так що не буде <i>й</i> перехожого.
<p>29 І пізнають вони, що Я — Господь, коли Я оберну́ цей край на спусто́шення та на сплюндрува́ння за всі їхні гидо́ти, що зробили вони.
<p>30 А ти, сину лю́дський, — сини твого наро́ду умовляються про тебе при сті́нах і в две́рях домів, і говорять один з о́дним, кожен зо своїм братом, кажучи: Увійдіть та послу́хайте, що це за слово, що виходить від Господа?
<p>31 І при́йдуть до тебе, як прихо́дить наро́д, і сядуть перед тобою як Мій наро́д, і послухають твоїх слів, але їх не ви́конають, бо що приємне в устах їхніх, те вони зроблять, <i>а</i> серце їхнє ходить за захла́нністю їхньою.
<p>32 І ось ти для них, як пісня коха́ння, красноголосий і добрий грач, і вони слухають слова́ твої, але їх не вико́нують!
<p>33 А коли оце при́йде, — ось воно <i>вже</i> прихо́дить! — то пізнають вони, що серед них був проро́к“.

<h4>34</h4>
<p>1 І було мені слово Господнє таке:
<p>2 „Сину лю́дський, пророкуй на Ізраїлевих <i>па́стирів</i>, пророкуй та й скажеш до них, до тих па́стирів: Так говорить Господь Бог: Горе Ізраїлевим па́стирям, які пасу́ть самих себе! Хіба ж не ота́ру повинні па́сти па́стирі?
<p>3 Жир ви їсте, та вовну вдяга́єте, ситу <i>вівцю</i> ріжете, <i>але</i> отари не пасе́те!
<p>4 Слаби́х не зміцняєте, а хворої не лікуєте, і пора́неної не перев'язуєте, споло́шеної не вертаєте, і заги́нулої не шукаєте, але пануєте над ними силою та жорсто́кістю!
<p>5 І порозпоро́шувалися вони з браку па́стиря, і стали за ї́жу для всякої польово́ї звірини́, і порозбіга́лися.
<p>6 Блукає ота́ра Моя по всіх го́рах та по всіх високих згі́р'ях, і по всій широкій землі розпоро́шена ота́ра Моя, і немає ніко́го, хто турбува́вся б <i>про них</i>, і немає ніко́го, хто б їх шукав!
<p>7 Тому, па́стирі, послухайте слова Господнього:
<p>8 <i>Як</i> живий Я, говорить Господь Бог, — за те, що ота́ра Моя <i>поли́шена</i> на здо́бич, і стала ота́ра Моя за їжу для всякої польово́ї звірини́ через брак па́стиря, і па́стирі Мої не шукають Моєї отари, а себе самих пасу́ть па́стирі Мої, а отари Моєї не пасу́ть,
<p>9 тому́, па́стирі, послухайте слова Господнього:
<p>10 Так говорить Господь Бог: Ось Я на тих па́стирів, і зажадаю з їхньої руки отари Моєї, і відірву́ їх від пасі́ння отари, і ті па́стирі не будуть уже па́сти сами́х себе, й Я врятую Свою отару з їхніх уст, і вони не будуть їм за ї́жу.
<p>11 Бо так Господь Бог промовляє: Ось Я Сам, і зажадаю отару Мою, і перегля́ну їх.
<p>12 Як пастух перегляда́є своє ста́до того дня, коли він серед своєї розпоро́шеної отари, так Я перегля́ну отару Свою, і вирятую їх зо всіх тих місць, куди вони були розпоро́шені за хма́рного та імли́стого дня.
<p>13 І ви́проваджу їх від народів, і позбираю їх із країв, і приведу́ їх до їхньої землі, і бу́ду їх па́сти на Ізраїлевих гора́х, при рі́чищах та по всіх осе́лях кра́ю.
<p>14 На пасови́щі доброму па́стиму їх, і на високих Ізраїлевих гора́х буде їхній ви́пас, — там вони будуть лежати на ви́пасі доброму, і випаса́тимуть сите пасови́ще на Ізраїлевих гора́х!
<p>15 Я буду па́сти отару Свою, і Я їх покладу́ <i>на спочи́нок</i>, говорить Господь Бог.
<p>16 Загинулу <i>вівцю́</i> відшукаю, а споло́шену поверну́, а пора́нену перев'яжу́, а хвору зміцню́, а ситу та сильну погублю́, — буду па́сти її правосуддям!
<p>17 А ви, ота́ро Моя, так говорить Господь Бог: Ось Я бу́ду судити між вівце́ю й вівцею, між барано́м і козла́ми.
<p>18 Чи мало вам того, що ви спа́суєте хороше пасови́ще, а решту ваших пасови́щ ви то́пчете своїми ногами? І воду чисту ви п'єте́, а позосталу ногами своїми каламу́тите?
<p>19 І отара Моя мусить випаса́ти пото́птане вашими нога́ми, і пити скаламу́чене вашими ногами!
<p>20 Тому так Господь Бог промовляє до них: Ось Я Сам і розсуджу́ між вівце́ю ситою й між вівцею худою.
<p>21 За те, що ви бо́ком і раме́ном попиха́єте, і рога́ми вашими ко́лете всіх слаби́х, аж поки не порозпоро́шуєте їх геть,
<p>22 то Я спасу́ отару Свою, і вона не буде вже за здо́бич, і Я розсуджу́ між вівцею та вівцею!
<p>23 І поставлю над ними одно́го па́стиря, і він буде їх па́сти, — раба Мого Давида, він їх буде па́сти, і він їм буде за па́стиря!
<p>24 А Я, Господь, буду їм Богом, а раб Мій Давид — кня́зем серед них. Я, Господь, це сказав!
<p>25 І складу́ Я з ними заповіта миру, і прикінчу́ на землі злу звірину́, і вони пробува́тимуть в пустині безпечно, і будуть спати по ліса́х.
<p>26 І вчиню́ їх та довкі́лля Мого взгір'я благослове́нням, і спущу́ дощ в його ча́сі, — будуть <i>це</i> дощі благослове́нні.
<p>27 І польове́ де́рево видасть свій плід, а земля видасть свій урожай, і будуть вони безпечні на своїй землі, і пізнають, що Я — Господь, коли зламаю зано́зи їхнього ярма́, і врятую їх від руки тих, хто їх понево́лив.
<p>28 І не бу́дуть уже вони за здо́бич для наро́дів, і звірина́ зе́мна не же́ртиме їх, і бу́дуть вони сидіти безпе́чно, і не буде ніко́го, хто б <i>їх</i> настраши́в.
<p>29 І ви́кохаю їм саджанця́ на славу, і не будуть вони вже за́брані голодом із землі, і не понесу́ть уже га́ньби наро́дів.
<p>30 І пізнають вони, що Я — Госпо́дь, Бог їхній, з ними, а вони — наро́д Мій, дім Ізраїлів, говорить Господь Бог.
<p>31 А ви — ота́ра Моя, отара Мого пасови́ська, ви — лю́ди, а Я — Бог ваш, говорить Господь Бог“.

<h4>35</h4>
<p>1 І було мені слово Господнє таке:
<p>2 „Сину лю́дський, зверни своє обличчя до гори Сеї́р, і пророкуй на неї
<p>3 та й скажеш їй: Так говорить Господь Бог: Ось Я на тебе, го́ро Сеїре, і ви́тягну руку Свою на тебе, й оберну́ тебе на спусто́шення та на сплюндрува́ння.
<p>4 Міста твої оберну́ на руїну, а ти будеш спусто́шенням, і пізнаєте ви, що Я — Госпо́дь!
<p>5 За те, що ти маєш вічну ворожне́чу, і валила Ізраїлевих синів через меча в часі їхнього нещастя, в часі загибелі кінце́вої,
<p>6 тому́ — <i>як</i> живий Я, — говорить Господь Бог, — на кров оберну́ тебе, і кров буде гнати тебе. Отож кров ти знена́виділа, то кров буде гнати тебе!
<p>7 Оберну́ Я го́ру Сеїр на спусто́шення та на сплюндрува́ння, і ви́тну з неї того́, хто йде та верта́ється.
<p>8 І напо́вню його го́ри тру́пами його́! Згір'я твої й долини твої та всі твої рі́чища, — побиті мечем попа́дають у них!
<p>9 На вічні руїни оберну́ Я тебе́, а міста́ твої не засе́ляться, і пізнаєте ви, що Я — Госпо́дь!
<p>10 За те, що ти кажеш: „Два ці наро́ди, і два ці кра́ї будуть мої, і ми пося́демо те, де Господь був“,
<p>11 тому́, — <i>як</i> живий Я, — говорить Господь Бог, — зроблю́ Я за гнівом твоїм та за за́здрістю твоєю, які ти робив із своєї нена́висти до них, і вони пізна́ють Мене, коли буду судити тебе.
<p>12 І пізнаєш ти, що Я — Господь, чув усі обра́зи твої, які ти казав на Ізраїлеві го́ри, говорячи: „Вони опустоші́лі, да́ні нам на ї́жу!“
<p>13 І ви велича́лися проти Мене своїми устами, і збі́льшували проти Мене слова́ свої, — Я <i>це</i> чув!
<p>14 Так говорить Господь Бог: Коли буде радіти вся земля, <i>тоді</i> вчиню́ <i>її</i> тобі спусто́шенням!
<p>15 Як радієш ти зо спа́дку Ізраїлевого дому через те, що опустоші́ло <i>воно</i>, так зроблю́ Я <i>й</i> тобі. Спусто́шенням станеш, го́ро Сеїре, та ввесь Едо́м,<f>[37]</f> увесь він, і пізнають вони, що Я — Госпо́дь!“

<h4>36</h4>
<p>1 А ти, сину лю́дський, пророкуй на Ізраїлеві го́ри, та й скажеш: Ізраїлеві го́ри, послухайте сло́ва Госпо́днього!
<p>2 Так говорить Госпо́дь Бог: За те, що ворог говорить на вас „Ага́!“ і вічні па́гірки стали вам за спа́дщину,
<p>3 тому́ пророкуй та й скажеш: Так говорить Господь Бог: За те, що пусто́шено й то́птано вас знавко́ла, щоб були ви спа́дком для останку наро́дів, і були ви взяті на кі́нчик язика́<f>[38]</f> й на балакани́ну наро́ду,
<p>4 тому, Ізраїлеві го́ри, послухайте слова Господа Бога: Так говорить Господь Бог до гір та до згі́р'їв, до рі́чищ та до доли́н, і до спустоші́лих руїн, і до опу́щених міст, що стали за здо́бич та за посміхо́висько для решти тих наро́дів, що навколо.
<p>5 Так говорить Господь Бог: <i>Поправді кажу́</i>, що огнем Своєї ревности говорив Я на решту тих наро́дів та на ввесь Едо́м, що взяли собі Мій Край за спа́док у ра́дості всього серця, у пого́рді душі, щоб ви́гнати його на здо́бич.
<p>6 Тому́ пророкуй на Ізраїлеву землю, та й скажеш до гір, до згір'їв, до рі́чищ та до долин: Так говорить Господь Бог: Ось Я говорив у ре́вності Своїй та в гніві Своїм за те, що ви носили га́ньбу наро́дів.
<p>7 Тому так говорить Господь Бог: <i>Прирікаючи</i>, Я підняв Свою ру́ку, що ті люди, які навколо вас, — вони понесу́ть свою га́ньбу!
<p>8 А ви, Ізраїлеві гори, розпустіть ваше ві́ття, і бу́дете прино́сити плід свій для Мого наро́ду Ізраїля, бо вони збли́зилися, щоб прийти.
<p>9 Бо ось Я <i>прийду́</i> до вас, і зверну́ся до вас, — і ви бу́дете обро́блені та обсіяні.
<p>10 І розмно́жу на вас люди́ну, увесь Ізраїлів дім, усього його, — і будуть засе́лені ці міста́, а руїни будуть забудо́вані.
<p>11 І розмно́жу на вас люди́ну та скоти́ну, і вони помно́жаться та розпло́дяться, і позасе́люю вас, як за вашої давни́ни, і буду чинити <i>вам</i> краще, як за ваших поча́тків, і ви пізна́єте, що Я — Госпо́дь!
<p>12 І попрова́джу на вас люди́ну, мій наро́д Ізраїлів, і вони пося́дуть тебе, і станеш ти їм на спа́док, і не будеш уже більше позбавля́ти їх дітей.
<p>13 Так говорить Господь Бог: За те, що говорять про вас: Ти їси люди́ну, і позбавляєш наро́д свій дітей,
<p>14 тому́ ти не будеш уже їсти люди́ни, і більше не позбавиш свій наро́д дітей, говорить Господь Бог!
<p>15 І не почуєш уже ти більше га́ньби <i>від</i> пога́н, і нару́ги наро́дів не будеш більше носи́ти, і не вчи́ниш більше, щоб наро́д твій спотика́вся, говорить Госпо́дь Бог“!
<p>16 І було́ мені слово Госпо́днє таке:
<p>17 „Сину лю́дський, Ізраїлів дім — вони жили на землі своїй, та й занечи́стили її своєю дорогою та своїми вчинками, — як нечистість <i>жінки</i> в час нечистоти її стала їхня дорога перед Моїм лицем!
<p>18 І вилив Я гнів Свій на них за ту кров, яку вилили вони на землю, та бовва́нами своїми занечи́стили її.
<p>19 І розсіяв Я їх серед народів, і вони були розпоро́шені по краї́нах. За їхньою дорогою та за їхніми вчинками розсуди́в Я їх.
<p>20 І <i>коли</i> прийшли вони до тих наро́дів, куди поприхо́дили, то знева́жили святе Моє Йме́ння, коли стали до них говорити: „Вони — наро́д Господа, та з землі Його повихо́дили!“
<p>21 І зми́лувався Я над Своїм святим Ім'я́м, що його знева́жив Ізра́їлів дім серед наро́дів, куди вони поприхо́дили.
<p>22 Тому́ скажи до Ізраїлевого дому: Так говорить Госпо́дь Бог: Не для вас Я роблю́ <i>це</i>, Ізраїлів доме, а тільки для святого Свого Йме́ння, яке ви знева́жили серед народів, куди ви поприхо́дили.
<p>23 І освячу́ Я велике Ім'я́ Своє́, знева́жене серед народів, що ви знева́жили серед них, і пізнають ті люди, що Я — Госпо́дь, — говорить Господь Бог, — коли Я покажу́ Свою святість серед вас на їхніх оча́х.
<p>24 І візьму́ вас із тих народів, і позбираю вас зо всіх країв, і приведу́ вас до вашої землі.
<p>25 І покроплю́ вас чистою водою, — і станете чисті; зо всіх ваших нечисто́т і зо всіх ваших бовва́нів очи́щу вас.
<p>26 І дам вам нове́ серце, і ново́го духа дам у ваше нутро́, і викину камінне серце з вашого тіла,<f>[39]</f> і дам вам серце <i>із</i> плоті.<f>[39]</f>
<p>27 І духа Свого́ дам Я до вашого нутра́, і зроблю́ Я те, що уста́вами Моїми будете ходити, а постано́ви Мої будете стерегти́ та вико́нувати.
<p>28 І ви будете сидіти в краю́, якого Я дав вашим батька́м, і будете Мені наро́дом, а Я буду вам Богом!
<p>29 І спасу́ вас від усіх ваших нечисто́т, і покличу збіжжя, і помно́жу його, і не дам на вас голоду.
<p>30 І намно́жу плід де́рева та врожай поля, щоб ви більше не набиралися со́рому <i>через</i> голод між наро́дами.
<p>31 І згадаєте ви про ваші доро́ги лихі та про ваші вчинки, що не добрі, і будете бри́дитися самих себе за свої провини та за гидо́ти свої.
<p>32 Не для вас Я <i>це</i> роби́тиму, — говорить Госпо́дь Бог, — нехай буде <i>це</i> вам відо́ме! Зашарі́йтеся та посоромтеся ваших доріг, Ізраїлів до́ме!
<p>33 Так говорить Господь Бог: Того дня, коли Я очи́щу вас зо всіх ваших провин, то позасе́люю ці міста́, і будуть забудо́вані руїни.
<p>34 А спусто́шена земля буде обро́блювана за те, що була́ спусто́шенням на оча́х кожного перехожого.
<p>35 І скажуть: Цей опустоші́лий край став як той еде́нський садо́к, а ці міста, пова́лені й попусто́шені та поруйно́вані, <i>тепер</i> укрі́плені <i>та</i> заме́шкані!
<p>36 І пізнають наро́ди, які зостануться навколо вас, що Я, Господь, забудував поруйно́ване, засадив спустоші́ле. Я, Господь, говорив <i>це</i> — і зробив!
<p>37 Так говорить Господь Бог: Ще на це прихилю́ся до Ізраїлевого дому, щоб зробити їм: помно́жу їх, як лю́дську ота́ру!
<p>38 Як освя́чена ота́ра, як отара Єрусалиму в його свята, такі будуть ці поруйно́вані міста́, повні отари лю́дської, — і пізнають вони, що Я — Госпо́дь!“

<h4>37</h4>
<p>1 Була́ надо мною Господня рука, і Дух Госпо́дній ви́провадив мене, і спинив мене серед долини, а вона — повна кісто́к!
<p>2 І Він обвів мене біля них навко́ло, аж ось їх дуже багато на пове́рхні долини, і ось вони стали дуже сухі!
<p>3 І сказав Він мені: „Сину лю́дський, чи оживу́ть оці ко́сті?“ А я відказав: „Господи Боже, — Ти знаєш!“
<p>4 І сказав Він мені: „Пророку́й про ці кості, та й скажеш до них: Сухі ко́сті, послухайте слова Господнього!
<p>5 Так говорить Господь Бог до цих кісто́к: Ось Я введу́ у вас духа — і ви оживе́те!
<p>6 І дам на вас жи́ли, і ви́росте на вас тіло, і простягну́ на вас шкіру, і дам у вас духа, — і ви оживе́те. І пізна́єте ви, що Я — Госпо́дь!“
<p>7 І пророкував я, як наказано. І зня́вся шум, коли я пророкува́в, і ось гу́ркіт, а ко́сті зближа́лися, кістка до кістки своєї.
<p>8 І побачив я, аж ось на них жи́ли, і виросло тіло, і була натя́гнена на них шкіра зве́рху, та духа не було в них.
<p>9 І сказав Він мені: „Пророкуй до духа, пророкуй, сину лю́дський, та й скажеш до духа: Так говорить Господь Бог: Прилинь, духу, з чотирьох вітрі́в, і дихни́ на цих забитих, — і нехай оживу́ть!“
<p>10 І я пророкував, як Він наказав був мені, — і ввійшов у них дух, і вони ожили́, і постава́ли на ноги свої, — ві́йсько дуже-дуже велике!
<p>11 І сказав Він мені: „Сину лю́дський, ці кості — вони ввесь Ізраїлів дім. Ось вони кажуть: Повисиха́ли наші кості, і заги́нула наша надія, нам кіне́ць!
<p>12 Тому́ пророкуй та й скажеш до них: Так говорить Господь Бог: Ось Я повідчиня́ю ваші гроби́, і позво́джу вас із ваших гробі́в, мій наро́де, і введу́ вас до Ізраїлевої землі!
<p>13 І пізнаєте ви, що Я Госпо́дь, коли Я повідчиня́ю ваші гроби́, і коли позво́джу вас із ваших гробі́в, Мій наро́де!
<p>14 І дам Я в вас Свого Духа, — і ви оживе́те, і вміщу́ вас на вашій землі, і пізна́єте ви, що Я, Госпо́дь, сказав <i>це</i> й зробив, говорить Госпо́дь!“
<p>15 І було́ мені слово Господнє таке:
<p>16 „А ти, сину лю́дський, візьми́ собі один <i>кусок</i> де́рева, і напиши на ньому: „Юді та синам Ізраїля, його дру́зям“. І візьми <i>ще</i> один <i>кусок</i> дерева, і напиши на ньому: „Йо́сипові дерево Єфрема та всьому домові Ізраїля, дру́зям його“.
<p>17 І зблизь їх собі одне до о́дного на один <i>кусок</i> дерева, — і вони стануть за одне́ в твоїй руці!
<p>18 І як скажуть до тебе сини твого наро́ду, говорячи: Чи не оголо́сиш нам, що́ це в те́бе <i>таке</i>?
<p>19 <i>то</i> скажи їм: Так говорить Госпо́дь Бог: Ось Я візьму́ дерево Йо́сипа, що в Єфремовій руці, та племе́на Ізраїлеві, його дру́зів, і дам на нього дерево Юди, і вчиню́ їх за одне дерево, — і стануть вони одним у Моїй руці!
<p>20 І будуть ці дере́ва, що напишеш на них, у руці твоїй на їхніх оча́х.
<p>21 І скажи до них: Так говорить Госпо́дь Бог: Ось Я візьму́ Ізраїлевих синів з-посеред наро́дів, куди вони пішли, і позбира́ю їх знавко́ла, і введу́ їх до їхньої землі.
<p>22 І зроблю́ їх за один наро́д у краї на Ізраїлевих гора́х, і бу́де для всіх них один цар за царя, і не бу́дуть уже двома́ наро́дами, і не бу́дуть уже більш поді́лені на двоє царств.
<p>23 І більш не будуть вони занечи́щуватися своїми бовва́нами й гидо́тами своїми та всіма́ своїми пере́ступами, спасу́ їх зо всіх їхніх осе́ль, де вони гріши́ли, й очи́щу їх. І будуть вони мені наро́дом, а Я буду їм Богом!
<p>24 А раб Мій Давид <i>буде</i> царем над ними, і один па́стир буде для всіх них, і постановами Моїми вони будуть ходити,<f>[40]</f> а устави Мої будуть стерегти́ й вико́нувати їх.
<p>25 І ося́дуть вони на тій землі, яку Я дав був Моєму рабові Яковові, що сиділи на ній їхні батьки́, і ося́дуть на ній вони та їхні сини, та сини синів їхніх аж навіки, а Мій раб Давид <i>буде</i> їм кня́зем навіки!
<p>26 І складу́ з ними заповіта миру, — <i>це</i> буде вічний запові́т із ними. І зміцню́ їх, і намно́жу їх, і дам Свою святиню серед них на віки!
<p>27 І буде місце Мого пробува́ння над ними,<f>[41]</f> і Я буду їм Богом, а вони Мені бу́дуть наро́дом.
<p>28 І пізнають ці наро́ди, що Я — Госпо́дь, що освятив Ізраїля, коли буде Моя святиня серед них навіки!“

<h4>38</h4>
<p>1 І було́ мені слово Господнє таке:
<p>2 „Сину лю́дський, зверни́ своє обличчя до Ґоґа, кра́ю Маґоґа, кня́зя Ро́шу, Мешеху та Тувалу, і пророкуй на нього
<p>3 та й скажеш: Так сказав Господь: Ось Я проти тебе, Ґоґу, кня́же Рошу, Мешеху та Тувалу!
<p>4 І заверну́ тебе, і вкладу́ гачки́ в ще́лепи твої, і ви́веду тебе та все ві́йсько твоє, ко́ней та верхівці́в, усі вони досконало озбро́єні, велике збо́рище, <i>зо</i> щита́ми та щитка́ми, усі озброєні меча́ми.
<p>5 Парас,<f>[42]</f> Куш і Пут із ними, усі вони <i>зо</i> щито́м та <i>з</i> шо́ломом.
<p>6 Ґомер і всі о́рди його, дім Тоґарми, кі́нці північні та всі відділи його, числе́нні наро́ди з тобою.
<p>7 Приготу́йся, і приготу́й собі ти та все збо́рище твоє, зі́брані при тобі, і бу́деш для них сторо́жею.
<p>8 По багатьох днях ти бу́деш потрі́бний, у кінці ро́ків при́йдеш до Кра́ю, що пове́рнений від меча, що зі́браний від числе́нних наро́дів, на Ізраїлеві го́ри, що за́вжди були руїною, а він був ви́ведений від наро́дів, і всі вони сидять безпечно.
<p>9 І ви́йдеш, при́йдеш як буря, будеш як хмара, щоб покрити землю, ти та всі відділи твої, та числе́нні наро́ди з тобою.
<p>10 Так говорить Господь Бог: І станеться того дня, уві́йдуть слова́ на твоє серце, і ти бу́деш ду́мати злу ду́мку,
<p>11 та й скажеш: Піду́ на неукріплений край, знайду́ спокійних, що безпечно сидять, усі вони сидять в <i>оса́дах</i> без муру, і нема в них за́сува та ворі́т,
<p>12 щоб набрати здо́бичі, і чинити грабу́нок, щоб повернути свою руку на заселені руїни, і на наро́д, зібраний з народів, що набувають добу́ток та маєток, що сидять посеред<f>[43]</f> землі.
<p>13 Шева та Дедан, і купці Таршішу, і всі левчуки́ його скажуть тобі: Чи ти прийшов набрати здо́бичі, чи ти зібрав своє збо́рище, щоб чинити грабу́нок, щоб ви́нести срібло та золото, щоб набрати добу́тку та маєтку, щоб набрати великої здо́бичі?
<p>14 Тому́ пророкуй, сину лю́дський, та й скажеш до Ґоґа: Так говорить Господь Бог: Чи того дня, коли наро́д Мій сидітиме безпечно, ти не довідаєшся про це?
<p>15 І при́йдеш із свого місця, із півні́чних кінців, ти та числе́нні народи з тобою, — всі вони гарцю́ють на ко́нях, зборище велике й ві́йсько числе́нне!
<p>16 І зді́ймешся на наро́д Мій Ізраїлів, як хмара, щоб покрити землю. Буде <i>це</i> на кінці днів, і ви́веду тебе на Мій Край, щоб наро́ди пізнали Мене, коли Я покажу́ Свою святість тобі, Ґоґу, на їхніх оча́х.
<p>17 Так говорить Господь Бог: Чи ти той, що про нього говорив Я за давніх днів через Моїх рабів, Ізра́їлевих пророків, що пророкували за тих днів <i>про</i> роки́, щоб приве́сти тебе на них?
<p>18 І станеться того дня, у дні прихо́ду Ґоґа на Ізраїлеву землю, говорить Господь Бог, — уві́йде ревність Моя в ніздрі Мої.<f>[44]</f>
<p>19 І в ревності своїй, в огні Свого гніву Я сказав: цього дня буде великий трус на Ізраїлевій землі.
<p>20 І затремтя́ть перед Моїм лицем мо́рські риби та птаство небесне, і польова́ звірина́, всяке гаддя́, що плазу́є по землі, і всяка люди́на, що на поверхні землі, і будуть поруйно́вані го́ри, і поваляться у́рвища, і всякий мур на землю впаде́.
<p>21 І покличу проти нього меча на всіх го́рах Моїх, — говорить Господь Бог, — меч кожного буде на брата його!
<p>22 І буду судитися з ними моровице́ю та кров'ю, і пущу́ заливни́й дощ та камі́нний град, огонь та сі́рку на нього та на відділи його, та на числе́нні народи, що з ним.
<p>23 І звели́чуся, і покажу́ Свою святість, і буду пі́знаний на оча́х числе́нних народів, і вони пізнають, що Я — Госпо́дь!

<h4>39</h4>
<p>1 А ти, сину лю́дський, пророкуй на <i>Ґоґа</i> та й скажеш: Так говорить Господь Бог: Ото Я на тебе, кня́же Ро́шу, Мешеху та Тувалу!
<p>2 І верну́ тебе, і попрова́джу тебе, і підійму́ тебе з півні́чних кінці́в, і впрова́джу тебе на Ізраїлеві го́ри.
<p>3 І виб'ю лука твого з твоєї ліви́ці, а твої стрі́ли кину з твоєї прави́ці.
<p>4 Упаде́ш на Ізраїлевих гора́х ти й усі відділи твої та наро́ди, що з тобою; віддам тебе на з'їдження хи́жому пта́ству, усякому крила́тому та польові́й звірині́.
<p>5 На відкритому полі впаде́ш ти, бо <i>це</i> Я говорив, говорить Господь Бог!
<p>6 І пошлю́ Я огонь на Маґоґа та на тих, що безпечно заме́шкують острови́, і пізнають вони, що Я — Господь!
<p>7 А Своє святе Ім'я́ розголошу́ посеред Мого народу Ізраїля, і більше не дам знева́жити святе Моє Йме́ння, і наро́ди пізнають, що Я — Госпо́дь, Святий Ізраїлів!
<p>8 Ось при́йде і станеться, — говорить Господь Бог, — це той день, що Я говорив.
<p>9 І повихо́дять ме́шканці Ізраїлевих міст, і накладуть <i>огонь</i>, і палитимуть зброю та щитка́ й щита́, лука та стрі́ли, і ручно́го кия та ра́тище, і будуть ними палити огонь сім років.
<p>10 І не будуть носити дров з поля, і не будуть рубати з лісі́в, бо збро́єю будуть палити огонь, і ві́зьмуть здо́бич із тих, хто брав здо́бич із них, і пограбу́ють тих, хто їх грабував, говорить Господь Бог.
<p>11 І станеться того дня, дам Я там Ґоґові місце гро́бу в Ізраїлі, Долину Перехо́жих, на схід від моря, і що замикає <i>дорогу</i> перехо́жим. І похова́ють там Ґоґа й усе його многолю́дство, та й назвуть: Долина Многолюдства Ґоґа.
<p>12 І буде ховати їх Ізраїлів дім, щоб очи́стити землю, сім місяців.
<p>13 І буде ховати ввесь наро́д кра́ю, і він стане для них за пам'ятку, того дня, коли Я просла́влю Себе, говорить Господь Бог.
<p>14 І відділять людей, які без пере́рви ходи́тимуть по кра́ю й ховатимуть <i>з</i> перехожими позосталих <i>ще</i> на пове́рхні землі, щоб її очи́стити. По семи місяцях вони <i>ще</i> будуть вишу́кувати.
<p>15 І пере́йдуть ті обхідники́ по кра́ю, і коли <i>хто</i> побачить лю́дську кістку, то поставить при ній знака, аж поки не поховають її похоро́нники в Долині Многолю́дства Ґоґа.
<p>16 А ім'я́ міста — Гамона.<f>[45]</f> І очистять землю.
<p>17 А ти, сину лю́дський, так говорить Господь Бог: Скажи пта́хові, усякому крилатому, та всій польові́й звірині́: Згромадьтеся й прийдіть, зберіться навколо над жертвою, що Я принесу́ для вас, велика жертва на Ізраїлевих гора́х, і ви будете їсти м'ясо, і будете пити кров.
<p>18 Ви будете їсти тіло ли́царів, а кров князі́в землі будете пити, — барани́, і ві́вці, і козли́, бики́, — ситі баша́нські бики́ всі вони.
<p>19 І будете їсти лій аж до си́тости, і будете пити кров аж до впо́єння з Моєї жертви, яку Я приніс для вас, —
<p>20 і наси́титеся при Моєму столі кі́ньми та верхівця́ми, ли́царями та всякими вояка́ми, говорить Господь Бог!
<p>21 І дам Свою славу між наро́дами, і побачать усі наро́ди Мій суд, що зроблю́ Я, та Мою руку, що на них покладу́.
<p>22 І пізнає Ізраїлів дім, що Я — Госпо́дь, їхній Бог, від цього дня й далі.
<p>23 І пізнають наро́ди, що Ізраїлів дім пішов на вигна́ння за провини свої, за те, що спроневі́рилися Мені, а Я схова́в був від них лице Своє, і віддав їх у руку їхніх не́приятелів, і всі вони попа́дали від меча.
<p>24 За їхньою нечи́стістю та за їхнє беззако́ння зробив Я <i>це</i> з ними, і сховав від них лице Своє.
<p>25 Тому́ так говорить Господь Бог: Тепер поверну́ долю Якова, і змилуюся над усім Ізраїлевим домом, і буду ревний за Своє святе Йме́ння.
<p>26 І відчу́ють вони свою га́ньбу та все своє спроневі́рення, яки́м спроневі́рилися Мені, коли сядуть безпечно на своїй землі, і не буде <i>вже</i> ніко́го, хто б їх страши́в,
<p>27 коли поверну́ їх з наро́дів, і позбира́ю їх із країв їхніх ворогів, і покажу Свою святість у них на оча́х числе́нних наро́дів.
<p>28 І пізнають вони, що Я — Госпо́дь, Бог їхній, коли ви́жену їх у поло́н до наро́дів, а <i>пото́му</i> позбираю їх на їхню зе́млю, і більш не позоста́влю там <i>ніко́го</i> з них.
<p>29 І не сховаю вже від них Свого лиця, бо виллю Духа Свого на Ізраїлів дім, говорить Госпо́дь Бог!“

<h4>40</h4>
<p>1 Двадцятого й п'ятого року нашого вигна́ння, на поча́тку року, десятого <i>дня</i> місяця, чотирна́дцятого року по то́му, як було́ зруйно́ване місто, того самого дня була на мені Господня рука, і Він упрова́див мене туди́.
<p>2 У Божих виді́ннях упрова́див Він мене до Ізраїлевого кра́ю, і дав спочи́ти мені на дуже високій горі́, а на ній <i>була́</i> ніби будо́ва міста, з полу́дня.
<p>3 І привів мене туди, і ось чоловік, що його вид, ніби вид блиску́чої міді, а в його руці — льняна́ нитка та мірни́ча па́лиця, і він стояв у брамі.
<p>4 І сказав мені цей чоловік: „Сину лю́дський, дивися своїми очи́ма й слухай своїми ву́хами, і зверни́ своє серце на все, що я покажу́ тобі, бо ти приве́дений сюди, щоб показати тобі. Усе, що ти поба́чиш, об'яви́ Ізраїлевому до́мові“.
<p>5 І ось мур назовні храму навко́ло, а в руці того чоловіка мірни́ча па́лиця на шість ліктів, <i>на міру</i> ліктем та долонею. І зміряв він ширину тієї будівлі — одна па́лиця, і завви́шки — одна палиця.
<p>6 І прийшов він до брами, що її пе́ред у напрямі до сходу, і ввійшов її схо́дами, і зміряв порога тієї брами — одна палиця завши́ршки, і другий поріг — одна па́лиця завши́ршки.
<p>7 А вартівня́ — одна палиця завдо́вжки й одна палиця завши́ршки, а поміж вартівня́ми — п'ять ліктів; а поріг брами з боку сі́нечок тієї брами, зсере́дини — одна па́лиця.
<p>8 І змі́ряв він сіни тієї брами зсере́дини — одна па́лиця.
<p>9 І зміряв сіни брами — вісім ліктів, а стовпи́ її — два лікті, а сіни брами — зсере́дини.
<p>10 А брамні вартівні́ в напрямі на схід — три зві́дси й три зві́дти, і міра одна їм трьом, і міра одна стовпа́м зві́дси та зві́дти.
<p>11 І зміряв він ширину́ входу <i>до</i> брами — десять ліктів, довжина́ брами — тринадцять ліктів.
<p>12 А розмежува́ння перед вартівня́ми — один лі́коть, і один лікоть звідти, а вартівня́ — шість ліктів звідси й шість ліктів звідти.
<p>13 І зміряв браму з да́ху вартівні́ до даху її, завши́ршки — двадцять і п'ять ліктів, двері навпро́ти двере́й.
<p>14 І поробив стовпи́, шістдеся́т ліктів, і до стовпів <i>підхо́дить</i> подві́р'я, навко́ло брами.
<p>15 А від пе́реду брамного входу аж до пе́реду сіне́й внутрішньої брами — п'ятдеся́т ліктів.
<p>16 І були вікна, широкі знадво́ру й вузькі в сере́дині, до вартіве́нь та до їхніх стовпів у сере́дині брами навко́ло, і так до сіне́й, і ві́кна навколо до сере́дини, а на стовпа́х ви́різьблені па́льми.
<p>17 І він впровадив мене до зо́внішнього подві́р'я. І ось комо́ри та підлога, викладена з каміння, зро́блена для подві́р'я навко́ло, тридцять комі́р на підлозі.
<p>18 А ця підлога <i>була</i> позад брам, по довжині брам, до́лішня підло́га.
<p>19 І зміряв він ширину́ від пе́реду до́лішньої брами <i>до</i> пе́реду вну́трішнього подві́р'я назо́вні, — сто ліктів, на схід та на пі́вніч.
<p>20 А та брама, що пе́ред її в напрямі на пі́вніч до зо́внішнього подвір'я, він зміряв довжину́ її та ширину́ її.
<p>21 І вартівні́ її три звідси й три звідти, і стовпи́ її, і сіни її <i>були</i> за мірою першої брами, п'ятдесят ліктів довжина́ її, а ширина́ — двадцять і п'ять <i>на міру</i> ліктем.
<p>22 А вікна її, і сіни її та <i>ви́різьблені</i> па́льми її — за мірою брами, що пе́ред її в напрямі на схід, а сімома́ схі́дцями входять у неї, а її сіни перед ними.
<p>23 І брама вну́трішнього подві́р'я навпро́ти брами на пі́вніч та на схід. І змі́ряв він від брами до брами — сто ліктів.
<p>24 І він попрова́див мене в напрямі на пі́вдень, аж ось брама в напрямі на пі́вдень. І він зміряв стовпи́ її та сіни її за тими мі́рами.
<p>25 А в неї ві́кна та сіни її навко́ло, як ті ві́кна, п'ятдесят ліктів завдо́вжки, а завши́ршки — двадцять і п'ять ліктів.
<p>26 А семеро схі́дців — вхід до неї, і сіни її перед ними, а <i>ви́різьблені</i> пальми її одна звідси, а одна звідти при стовпа́х її.
<p>27 А брама вну́трішнього подві́р'я — у напрямі на пі́вдень, і він змі́ряв від брами до брами в напрямі на пі́вдень — сто ліктів.
<p>28 І впрова́див мене до вну́трішнього подві́р'я півде́нною брамою, і зміряв південну браму за тими мірами.
<p>29 І вартівні́ її, і стовпи́ її, і сіни її за тими мірами, і вікна її, і в сі́нях її навколо — п'ятдесят ліктів завдо́вжки, а завши́ршки — двадцять і п'ять ліктів.
<p>30 А сіни її навколо — завдо́вжки двадцять і п'ять ліктів, а завши́ршки п'ять ліктів.
<p>31 І сіни її при зо́внішньому подвір'ї, і пальми при стовпа́х її, а вісім сходів — її вхід.
<p>32 І він упрова́див мене до вну́трішнього подвір'я в напрямі на схід, і зміряв брами за тими мірами.
<p>33 І вартівні́ її, і стовпи́ її, і сіни її за тими мі́рами, а в неї ві́кна та в її сі́нях навколо, завдо́вжки — п'ятдесят ліктів, а завши́ршки — двадцять і п'ять ліктів.
<p>34 А її сіни <i>були</i> до зо́внішнього подвір'я, а пальми її при її стовпа́х звідси й звідти, а вісім схі́дців — її вхід.
<p>35 І впровадив мене до півні́чної брами, і зміряв тими мірами.
<p>36 Вартівні́ її, стовпи́ її, і її сі́ни та ві́кна в неї навколо, завдо́вжки — п'ятдесят ліктів, а завши́ршки — двадцять і п'ять ліктів.
<p>37 А стовпи́ її — до зо́внішнього подвір'я, а пальми — при стовпа́х її з цього й з того боку, а вісім сходів — її вхід.
<p>38 І комо́ра, і її вхід — у стовпах брам, там поло́щуть цілопа́лення.
<p>39 А в сі́нях брами — два столи́ звідси й два столи звідти, щоб різати на них цілопа́лення й жертви за гріх та жертви за провину.
<p>40 А при зо́внішньому боці, що підіймається до входу півні́чної брами, два столи, і при боці іншому, що при сі́нях брами, два столи.
<p>41 Чотири столи звідси й чотири столи звідти при боці брами, вісім столів, <i>що</i> на них ріжуть.
<p>42 І чотири столи на цілопа́лення, камі́ння те́сане, завдо́вжки — лікоть один і пів, а завви́шки — один лікоть; на них кладуть знаря́ддя, що ними ріжуть цілопа́лення та жертву.
<p>43 І гаки́, <i>на</i> одну доло́ню, були пригото́влені в домі навколо, а на столах — жерто́вне м'ясо.
<p>44 А назовні вну́трішньої брами <i>були</i> дві кімна́ті у внутрішньому подвір'ї, що при півні́чному боці брами, а їхній пе́ред — у напрямі на пі́вдень, одна при боці східньої брами, пе́ред <i>її</i> — у напрямі на пі́вніч.
<p>45 І сказав він до мене: „Ця кімна́та, що пе́ред її в напрямі на пі́вдень, для священиків, що стережуть сторо́жу храму.
<p>46 А та кімна́та, що пе́ред її в напрямі на пі́вніч, для священиків, що вико́нують сторо́жу же́ртівника. Це Садо́кові сини, що з Левієвих синів наближуються до Господа, щоб служити Йому.
<p>47 І зміряв подві́р'я — завдо́вжки сто ліктів, і завши́ршки сто ліктів, чотирику́тнє, а же́ртівник <i>був</i> перед храмом.
<p>48 І впровадив мене до сіней храму, і зміряв стовпа́ сіне́й, — п'ять ліктів звідси, і п'ять ліктів звідти, а ширина́ брами — три лікті звідси й три лікті звідти.
<p>49 Довжина́ сіней двадцять ліктів, а завши́ршки — одинадцять ліктів, а десятьма́ сходами ходять до нього; а стовпи́ при стовпа́х, один звідси, а один звідти.

<h4>41</h4>
<p>1 І впрова́див мене до храму, і він зміряв стовпи, — шість ліктів завши́ршки звідси, і шість ліктів завши́ршки звідти, ширина́ скинії.
<p>2 А ширина́ входу — десять ліктів, а боки входу — п'ять ліктів звідси й п'ять ліктів звідти; і зміряв довжину́ його — сорок ліктів, а завши́ршки двадцять ліктів.
<p>3 І ввійшов він до сере́дини, і зміряв входо́вого стовпа́ — два лікті, а вхід — шість ліктів, а ширина́ входу — сім ліктів.
<p>4 І зміряв довжину́ його — двадцять ліктів, а завши́ршки — двадцять ліктів на пе́реді храму. І сказав він мені: „Це Святеє Святих!“<f>[46]</f>
<p>5 І зміряв він стіну́ храму — шість ліктів, а ширина́ бічно́ї кімна́ти — чотири лікті кругом навко́ло храму.
<p>6 А кімна́ти бічні́, кімна́та при кімна́ті, тридцять в трьох по́верхах, і вхо́дили в стіну́, що храм мав для бічни́х кімна́т навко́ло круго́м, щоб держа́лися, і не держалися в стіні того храму.
<p>7 І він ставав ширший, і обе́ртався все більше вго́ру до бічни́х кімна́т, бо той храм був обе́рнений більше вго́ру, круго́м навколо храму, тому храм був ширший вго́ру, і так до́лішній по́верх вхо́дить на горі́шній через середній.
<p>8 І бачив я вишину́ храму навко́ло, підва́лини бічних кімна́т — повна па́лиця, шість ліктів.
<p>9 Ширина́ стіни, що в бічні́й кімна́ті назо́вні, п'ять ліктів, а вільне місце між бічни́ми кімна́тами, що <i>належить</i> до храму.
<p>10 І поміж комо́рами — завши́ршки двадцять ліктів круго́м навколо храму.
<p>11 А вхід <i>з</i> бічно́ї кімна́ти до вільного місця — вхід один у напрямі на пі́вніч, і вхід один на пі́вдень, а ширина́ вільного місця — п'ять ліктів круго́м навко́ло.
<p>12 А буді́вля, що перед відгоро́дженим <i>майда́ном</i> у напрямі на за́хід, завши́ршки сімдеся́т ліктів, а стіна будівлі п'ять ліктів, ширина́ кругом навколо, а довжина́ її — дев'ятдеся́т ліктів.
<p>13 І він зміряв той храм, завдо́вжки — сто ліктів, а відгоро́джений <i>майда́н</i> і будівля та стіни її, завдо́вжки — сто ліктів.
<p>14 А ширина передньої частини храму та відгородженого <i>майда́ну</i> на схід — сто ліктів.
<p>15 І зміряв він довжину́ будівлі до пе́реду відгородженого <i>майда́ну</i>, що позад неї, ґалерія звідси й звідти, сто ліктів, і <i>так</i> внутрішній храм і сі́нечки подві́р'я.
<p>16 Пороги та ві́кна, широкі знадво́ру, і вузькі́ всере́дині, ґалерія навколо них трьох, навпроти поро́гу дерев'яний о́бклад навко́ло й земля до ві́кон, а ві́кна зачинені.
<p>17 Усе понад входом і аж до вну́трішнього храму, і назо́вні при кожній стіні круго́м навко́ло, у вну́трішньому й у зо́внішньому, ви́різьблене,
<p>18 і було зро́блене херувимами та пальмами, і пальма <i>була</i> між херувимом та херувимом, два обличчя в херувима.
<p>19 І лю́дське обличчя — мали пальми звідси, а обличчя левчука́ — мали пальми звідти, поро́блені при всьому домі навко́ло.
<p>20 Від землі аж понад вхід — поро́блені херувими та пальми на стіні храму.
<p>21 Храм <i>мав</i> чотирику́тні одві́рки, а пе́ред святині мав такий самий вигляд.
<p>22 Же́ртівник був із дерева, — три лікті високий, а довжина́ його — два лікті, а в нього його кути́ й підні́жжя його та стіни його — дерево. І сказав він мені: „Це той стіл, що перед Господнім лицем!“
<p>23 А в храмі та в святині <i>було</i> двоє двере́й.
<p>24 І в тих дверях <i>було по</i> дві до́шці, оби́дві до́шки обе́рталися, дві в одних две́рях, і дві в інших две́рях.
<p>25 І були́ зро́блені на них, на две́рях храму, херувими та пальми, як поро́блені були́ в сті́нах, а дерев'яний ґанок при пе́реді сіне́й назо́вні.
<p>26 І вікна, широкі знадво́ру й вузькі́ всере́дині, і пальми звідси та звідти при бока́х сіне́й, і <i>такі</i> бічні́ кімна́ти храму та стрі́хи.

<h4>42</h4>
<p>1 І він вивів мене до зо́внішнього подві́р'я дорогою в на́прямі на пі́вніч, і ввів мене до кімна́т, що навпроти відгоро́дженої <i>площі</i>, і що навпроти буді́влі на пі́вніч.
<p>2 Навпроти завдо́вжки — сто ліктів, вхід півні́чний, а завши́ршки — п'ятдесят ліктів.
<p>3 Навпроти — двадцять <i>ліктів</i>, що у вну́трішньому подвір'ї, і навпро́ти ви́кладеної підлоги, що в зовнішньому подвір'ї, ґалерія до переду ґалерії на три <i>по́верхи</i>.
<p>4 А перед кімна́тами <i>був</i> хід <i>на</i> десять ліктів ширини́ до вну́трішнього подвір'я, доро́гою ста ліктів, а ви́ходи їхні — на пі́вніч.
<p>5 А горі́шні кімна́ти були коротші, бо ґалерії забирали від них <i>більше</i> місця, <i>ніж</i> з до́лішніх та з сере́дніх <i>тієї</i> буді́влі.
<p>6 Бо вони були триповерхо́ві, і не <i>було</i> в них стовпі́в, як стовпи́ подвір'я, тому́ вони були вужчі від до́лішніх та від сере́дніх на землі.
<p>7 А мур, що назовні навпро́ти кімна́т, у напрямі зо́внішнього подвір'я, до пе́реду кімна́т — довжина́ його п'ятдесят ліктів.
<p>8 Бо довжина тих кімна́т, що в зовнішнього подвір'я, п'ятдесят ліктів, і ось на пе́реді храму сто ліктів.
<p>9 А під тими кімна́тами — хід від сходу, коли вхо́дити до них з зовнішнього подві́р'я.
<p>10 По ширині́ муру подвір'я в напрямі на схід до пе́реду ві́льного місця й до переду будівлі — кімна́ти.
<p>11 А дорога перед ними — як вид кімна́т, що в напрямі на пі́вніч; яка довжина́, така ширина́ їхня, а всі ви́ходи <i>були</i> за їхніми спо́собами та за їхніми ви́ходами.
<p>12 І як входи кімна́т, що в напрямі пі́вдня, <i>такий був</i> вхід на поча́тку дороги, дороги перед відповідним муром у напрямі на схід, коли йти до них.
<p>13 І сказав він мені: Кімна́ти півні́чні <i>і</i> кімна́ти півде́нні, що на переді вільного місця, це кімна́ти свяще́нні, де їдять священики, що наближуються до Господа, найсвяті́ше, — там складають найсвятіше, і жертву хлі́бну, і жертву за гріх, і жертву за провину, бо це місце святе.
<p>14 Коли священики вві́йдуть, то не <i>сміють</i> вихо́дити зо святині до зо́внішнього подвір'я, і мають там складати свої ша́ти, в яких служать, бо вони свя́тощі. І зодягнуть вони інші шати, і <i>тоді тільки</i> можуть зближатися до того, що <i>належить</i> наро́дові“.
<p>15 І скінчи́в він вимі́рювання внутрішнього храму, і ви́провадив мене в напрямі брами, що пе́ред її в напрямі на схід, і зміряв те круго́м навко́ло.
<p>16 Він зміряв мірни́чою па́лицею схі́дній бік, — п'ять сотень палиць мірничою палицею навколо.
<p>17 Зміряв півні́чний бік, — п'ять сотень па́лиць мірни́чою па́лицею навколо.
<p>18 Зміряв півде́нний бік, — п'ять сотень палиць мірничою палицею.
<p>19 Обернувся до за́хіднього боку, — наміряв п'ять сотень палиць мірни́чою палицею.
<p>20 На чотири стороні відміряв те. Мало воно мур кругом навколо, завдо́вжки — п'ять сотень, і завши́ршки п'ять сотень, щоб відділити між святим та звичайним.

<h4>43</h4>
<p>1 І попрова́див мене до брами, <i>до</i> брами, що зве́рнена в напрямі сходу.
<p>2 І ось слава Ізраїлевого Бога йшла в напрямі від сходу, а голос Його <i>був</i>, як шум великої води, а земля засвіти́лася від слави Його!
<p>3 І вид <i>був</i> такий же, як я бачив: як те ви́диво, що я бачив, коли я прихо́див руйнувати місто, і види <i>були</i>, як той вид, що я бачив при річці Кева́р. І впав я на обличчя своє!
<p>4 І слава Господня ввійшла в храм у напрямі брами, що пе́ред її в напрямі сходу!
<p>5 І підняв мене Дух, і впровадив мене до вну́трішнього подві́р'я, і ось слава Господня напо́внила храм!
<p>6 І почув я Промовля́ючого до мене з храму, а той муж стояв при мені.
<p>7 І сказав Він мені: „Сину лю́дський, <i>це</i> місце престо́лу Мого, і місце стіп Моїх ніг, де Я буду перебува́ти навіки посеред Ізраїлевих синів, — не занечи́стять уже Ізраїлів дім святе Ім'я́ Моє, вони та їхні царі розпустою своєю та тру́пами їхніх царів при їхньому вмира́нні!
<p>8 Вони ставили свого порога при Моєму порозі, і свої одві́рки при одвірках Моїх, так що <i>тільки</i> стіна <i>була</i> між Мною та між ними, і вони занечи́стили святе Ім'я́ Моє своїми гидо́тами, яких нароби́ли, і Я вигубив їх у Своїм гніві...
<p>9 Тепер нехай вони віддаля́ть від Мене розпусту свою та трупи своїх царів, і Я буду пробува́ти між ними навіки.
<p>10 Ти, сину лю́дський, об'яви́ Ізраїлевому домові про цей храм, і вони посоро́мляться від своїх провин, і зміряють міру.
<p>11 А якщо вони засоро́мляться від усього, чого наробили, <i>то</i> ви́ясни їм ви́гляд храму, і план його, і ви́ходи його та його входи, і всі устави його, і всі на́черки його, і всі зако́ни його, і напиши <i>це</i> на оча́х їх, і нехай вони стережуть усякий на́черк його, і всі устави його, і нехай вони роблять їх!“
<p>12 Оце зако́н храму: на вершині гори вся границя його круго́м навко́ло має бути Святеє Святих. Ось це зако́н храму.
<p>13 А оце міри же́ртівника ліктями, лікоть — <i>це</i> лікоть та долоня. І основа <i>же́ртівника</i> — лікоть, і лікоть — завши́ршки, а його границя до його кра́ю навколо — одна п'ядь, і це задня сторона же́ртівника.
<p>14 А від основи <i>на</i> землі аж до до́лішнього о́бкладу же́ртівника — два лікті, а завши́ршки — один лікоть, а від малого ві́дступу же́ртівника аж до великого — чотири лікті, а завши́ршки — лікоть.
<p>15 А же́ртівник — чотири лікті <i>високий</i>, а від же́ртівника й вище — чотири роги.
<p>16 А о́гнище — дванадцять <i>ліктів</i> завдо́вжки на дванадцять завши́ршки, чотирику́тнє при чотирьох своїх бо́ках.
<p>17 А <i>до́лішній</i> о́бклад — чотирна́дцять <i>ліктів</i> завдо́вжки на чотирнадцять завши́ршки при чотирьох боках її, а границя навколо нього півліктя, а основа його — лікоть навколо, а сходи його зве́рнені на схід.
<p>18 І сказав Він мені: „Сину лю́дський, так говорить Госпо́дь Бог: Оце устави же́ртівника на день, коли він буде зро́блений, щоб прино́сити на ньому цілопа́лення, і кропи́ти на нього кров.
<p>19 І даси священикам-Левитам, що вони з Садокового насіння, що набли́жуються до Мене, — говорить Господь Бог, — щоб служили Мені, молодого бика <i>з</i> великої худоби на жертву за гріх.
<p>20 І ві́зьмеш з його крови, і покропи на чотири його ро́ги й до чотирьох куті́в оправи та до границі навколо, — і очи́сти його та освяти його́.
<p>21 І ві́зьмеш бика тієї жертви за гріх, і спалять його на озна́ченому місці храму назо́вні святині.
<p>22 А другого дня принесе́ш у жертву козла безва́дного на жертву за гріх, і очистять же́ртівника, як очи́стили биком.
<p>23 А коли покінчи́ш очищати, принесеш у жертву молодого бика <i>з</i> великої худоби, безва́дного, і безвадного барана́ з отари.
<p>24 І приведи їх перед Господнє лице, і кинуть священики на них сіль, і принесу́ть їх цілопа́ленням для Господа.
<p>25 Сім день бу́деш приготовляти козла жертви за гріх на <i>кожен</i> день, і молодого бика <i>з</i> великої худоби, і барана з отари, безва́дних пригото́влять.
<p>26 Сім день будуть очищати того жертівника, і очи́стять його, і освятять його.
<p>27 І скінча́ть<i>ся</i> ті дні, і станеться, восьмого дня й далі пригото́влять священики на же́ртівнику ваші цілопа́лення та ваші жертви мирні, — і вподо́баю Собі вас, говорить Господь Бог!“

<h4>44</h4>
<p>1 І вернув мене в напрямі брами зо́внішньої святині, що обе́рнена на схід, а вона за́мкнена.
<p>2 І сказав мені Господь: „Брама ця буде за́мкнена, не буде відчи́нена, і ніхто не вві́йде в неї, бо в неї ввійшов Господь, Бог Ізраїлів, і вона буде за́мкнена.
<p>3 Князь, сам князь буде сидіти в ній, щоб їсти хліб перед Господнім лицем; сі́ньми брами він уві́йде, і сі́ньми ви́йде“.
<p>4 І ви́провадив мене в напрямі півні́чної брами до пе́реду храму, і побачив я, аж ось слава Господня напо́внила Госпо́дній дім! І впав я на обличчя своє.
<p>5 І сказав мені Господь: „Сину лю́дський, зверни́ своє серце, і побач своїми очима, а своїми ву́хами послухай усе, що́ Я говоритиму з тобою щодо всіх постанов Господнього дому, і щодо всяких зако́нів його, і зве́рнеш своє серце до входу того храму в усіх ви́ходах святині.
<p>6 І скажеш до ворохо́бників, до Ізраїлевого дому: Так говорить Господь Бог: До́сить вам усіх ваших гидот, Ізраїлів доме,
<p>7 що ви вво́дили чужи́нців, необрізаносе́рдих та необрізаноті́лих, щоб були в Моїй святині, щоб знева́жити його, Мій храм, коли прино́сили Мій хліб, лій та кров, і, крім усіх ваших гидот, зламали Мого заповіта.
<p>8 І ви не не́сли сторо́жі святощів Моїх, але поставили <i>їх</i> собі за сторожі́в Моєї ва́рти в Моїй святині.
<p>9 Так говорить Господь Бог: Кожен чужи́нець, необрізаносе́рдий та необрізанотілий, не вві́йде до Моєї святині; <i>це і</i> про всякого чужи́нця, що <i>живе́</i> серед Ізраїлевих синів.
<p>10 І на́віть Левити, що були віддали́лися від Мене, коли блукав Ізраїль, що були зблудили від Мене за своїми божка́ми, і вони понесу́ть <i>кару за</i> свою вину, —
<p>11 і будуть вони в святині Моїй служити сторожа́ми при брамах храму, і обслуговувати храм, вони будуть прино́сити цілопа́лення й жертву наро́дові, і вони будуть ставати перед ними, щоб служити їм.
<p>12 За те, що вони служили їм перед їхніми бовва́нами, і стали для Ізраїлевого дому за спотика́ння <i>на</i> прови́ну, тому підняв Я Свою руку на них, — говорить Господь Бог, — і вони понесу́ть прови́ну свою!
<p>13 І вони не піді́йдуть до Мене, щоб бути священиками Мені, і щоб підхо́дити до всіх святощів Моїх, до Святого Святих, і будуть носити га́ньбу свою та гидо́ти свої, які наробили.
<p>14 І дам Я їх сторожами ва́рти храму щодо всієї його праці, і щодо всього, що робиться в ньому.
<p>15 А священики-Левити, Садокові сини, що несли сторо́жу Моєї святині, коли Ізраїлеві сини зблуди́ли були від Мене, вони набли́зяться до Мене на службу Мені, і будуть стояти перед Моїм лицем, щоб прино́сити Мені лій та кров, говорить Господь Бог.
<p>16 Вони вві́йдуть до Моєї святині, і вони набли́зяться до Мого сто́лу на службу Мені, і будуть нести Мої сторо́жі.
<p>17 І станеться, коли вони вхо́дитимуть до брами внутрішнього подві́р'я, то зодяга́тимуть льняну́ одіж, і не вві́йде на них вовна, коли вони служитимуть у брамах внутрішнього подві́р'я та назо́вні.
<p>18 Льняні́ заво́ї будуть на їхній голові, а льняна́ спідня одежа буде на їхніх сте́гнах; не будуть опері́зуватися тим, що виклика́є піт.
<p>19 А коли вони будуть вихо́дити до зовнішнього подві́р'я, до наро́ду, здійма́тимуть ша́ти свої, в яких служили, і поскладають їх у священних кімна́тах, і зодягнуть іншу одежу, щоб своїми священними ша́тами не торкатися наро́ду.
<p>20 А голови́ своєї вони не будуть голи́ти, і воло́сся не запу́стять, — конче будуть стри́гти волосся своє.
<p>21 І вина не будуть пити кожен із священиків, коли ма́ють вхо́дити до вну́трішнього подві́р'я.
<p>22 А вдів та ро́звідок не братимуть собі за жінок, а братимуть тільки дівчат із насіння Ізраїлевого дому, та вдову, що буде вдовою по священикові.
<p>23 А наро́д Мій будуть вони навчати <i>розрізняти</i> між святим та звичайним, і зроблять їх знаю́чими <i>різницю</i> між нечистим та чистим.
<p>24 А в супере́чці вони стануть, щоб судити, — правосу́ддям Моїм розсудять її, і будуть стерегти́ Зако́ни Мої, і устави Мої при всіх святах Моїх, і суботи Мої будуть святити!
<p>25 І до мертвої люди́ни не піді́йдуть, щоб не занечи́стити себе, а тільки ради батька й матері, і ради сина, і дочки́, і ради брата й сестри, що не належала чоловікові, занечи́стяться.
<p>26 А по його очи́щенні прирахують йому <i>ще</i> сім день.
<p>27 А того дня, коли він входить до святині, до вну́трішнього подвір'я, щоб служити в святині, він принесе свою жертву за гріх, говорить Госпо́дь Бог.
<p>28 І <i>оце</i> буде їм за спа́дщину: Я їхня спа́дщина, а володі́ння не дасте́ їм в Ізраїлі, — Я їхнє володі́ння!
<p>29 Жертву хлі́бну, і жертву за гріх, і жертву за провину, — оце будуть вони їсти, і все закляте в Ізраїлі буде їхнє.
<p>30 І перше з усяких первонаро́джених <i>зо</i> всього, і всякі прино́шення всього зо всіх ваших прино́шень буде священикам, і поча́ток ваших діж дасте священикові, щоб він поклав благослове́ння на вашому домі.
<p>31 Усякого па́дла та пошмато́ваного з птаства та скоти́ни священики не будуть їсти.

<h4>45</h4>
<p>1 А коли ви бу́дете кидати жеребка́ про землю в спа́дщину, <i>то</i> дасте прино́шення Господе́ві, святе із землі, — двадцять і п'ять тисяч <i>лі́ктів</i> завдо́вжки, а десять тисяч завши́ршки <i>йому</i>. Це буде святе в усій його границі навко́ло.
<p>2 <f>[47]</f> З того буде для святині чотирику́тне місце довко́ла, п'ять сотень на п'ять сотень, і п'ятдесят ліктів вигін йому навко́ло.
<p>3 А з цієї міри відміряєш двадцять і п'ять тисяч <i>лі́ктів</i> завдо́вж та десять тисяч завши́р, і в цьому буде святиня, Святеє Святи́х.
<p>4 Це святість із землі; вона буде для священиків, що служать святині, для тих, що набли́жуються, щоб служити Господе́ві, і буде їм місцем для домів і святим місцем.
<p>5 А двадцять і п'ять тисяч <i>лі́ктів</i> завдо́вж і десять тисяч завши́р буде для Левитів, що служать храмові, їм на володі́ння, міста на сидіння.
<p>6 А <i>на</i> володі́ння мі́сту дасте п'ять тисяч завши́р і двадцять і п'ять тисяч завдо́вж, навпроти святого прино́шення; воно буде для всього Ізраїлевого дому.
<p>7 А для кня́зя <i>буде</i> з того й з того <i>боку</i> святого прино́шення й володіння мі́ста, навпроти святого прино́шення й на пе́реді володі́ння міста від за́хіднього кра́ю на захід, і від схі́днього кра́ю на схід, а завдо́вж відповідно одній частині <i>племе́на</i> від за́хідньої границі до границі схі́дньої
<p>8 землі; <i>це</i> буде йому за володі́ння в Ізраїлі, і Мої князі́ не будуть уже тиснути наро́ду Мого, а Край дадуть Ізраїлевому домові, їхнім племе́нам.
<p>9 Так говорить Госпо́дь Бог: До́сить вам, Ізраїлеві князі! Наси́льство та у́тиски відсуньте, а робіть правосу́ддя та правду, перестаньте випиха́ти наро́д Мій <i>з його землі</i>, говорить Господь Бог!
<p>10 Майте справедливу вагу́, і справедливу ефу́ та справедливого ба́та.
<p>11 Ефа́ й бат буде однакова міра, щоб бат вино́сив десяту частину хо́меру, а десята частина хомеру — ефа́; згідно з хомером буде міра його.
<p>12 А ше́кель — двадцять ґе́рів; двадцять шеклів, двадцять і п'ять шеклів, <i>та</i> п'ятнадцять шеклів буде вам мі́на.
<p>13 Оце те прино́шення, що ви принесе́те: шоста частина ефи́ з хо́меру пшениці й шоста частина ефи з хомеру ячме́ню.
<p>14 А поста́нова <i>про</i> оливу <i>з</i> ба́та оли́ви: десята частина ба́та з ко́ру, десять батів — хо́мер, бо десять батів — хомер.
<p>15 І одна штука з отари з двохсот <i>штук</i> з доброго пасови́ська Ізраїлевого на жертву хлі́бну, і на цілопа́лення, і на жертви мирні, щоб очи́стити їх, говорить Господь Бог.
<p>16 Увесь наро́д цього Кра́ю повинен давати прино́шення для кня́зя в Ізраїлі.
<p>17 А на <i>обов'я́зку</i> кня́зя буде: цілопа́лення, і жертва хлі́бна та жертва лита в свята, і в новомі́сяччя та в суботи, в усі свята Ізраїлевого дому, — він приготу́є жертву за гріх, і жертву хлі́бну, і цілопа́лення, і жертви мирні на очи́щення за Ізраїлів дім.
<p>18 Так говорить Госпо́дь Бог: У першому <i>місяці</i>, першого <i>дня</i> місяця ві́зьмеш молодого бика́ з великої худо́би, безва́дного, й очистиш святиню.
<p>19 І ві́зьме священик з крови жертви за гріх, і покро́пить на одві́рок храму та на чотири ку́ти ві́дступу же́ртвіника, і на одві́рок брами вну́трішнього подвір'я.
<p>20 І так зро́биш сьомого <i>дня першого</i> місяця за кожного, хто прогріши́ться через по́милку або з глупо́ти, і очистите храма.
<p>21 У першому <i>місяці</i>, чотирна́дцятого дня місяця буде вам Па́сха, свято семиде́нне; будете їсти опрі́сноки.
<p>22 І приготу́є того дня князь за себе та за ввесь наро́д кра́ю бика <i>на</i> жертву за гріх.
<p>23 І сім день свята буде він пригото́влювати цілопа́лення для Господа, сім биків і сім барані́в безвадних на день, сім день, і жертву за гріх, — козла на день.
<p>24 І пригото́вить жертву хлі́бну, ефу́ на бика й ефу́ на барана́, а оливи — гін на ефу́.
<p>25 Сьомого <i>місяця</i>, п'ятнадцятого дня місяця в свято буде він пригото́влювати те саме, сім день, як жертву за гріх, як цілопа́лення, так і жертву хлі́бну, так і оли́ву.

<h4>46</h4>
<p>1 Так говорить Господь Бог: Брама вну́трішнього подві́р'я, що зве́рнена на схід, буде за́мкнена шість день праці, а субо́тнього дня буде відчи́нена, і в день новомі́сяччя буде відчи́нена.
<p>2 І вві́йде князь ходом сіне́й брами ззо́вні, і стане при одві́рку брами, а священики приготу́ють його цілопа́лення та його мирну жертву, і він покло́ниться на порозі брами. А брама не буде за́мкнена аж до вечора.
<p>3 І буде вклоня́тися наро́д кра́ю при вході цієї брами в суботи та в новомі́сяччя перед Господнім лице́м.
<p>4 А те цілопа́лення, що князь принесе́ Господе́ві субо́тнього дня, <i>це</i> шість безва́дних овець та безва́дний баран.
<p>5 А жертва мучна́ — ефа́ на барана́, а на овець жертва хлі́бна, — скільки дасть рука ного, а оливи — гін на ефу́.
<p>6 А в день новомі́сяччя — молодий бик <i>з</i> великої худо́би, безва́дний, і ше́стеро овець та баран будуть безва́дні.
<p>7 І ефу на бика, і ефу на барана приготує він хлі́бну жертву, а на овець — як сягне́ рука його, а оливи — гін на ефу́.
<p>8 А коли прихо́дитиме князь, <i>то</i> він уві́йде ходом сіне́й брами, і тим же ходом своїм ви́йде.
<p>9 А коли наро́д краю буде прихо́дити перед Господнє лице в свята, <i>то</i> хто входить ходом півні́чної брами, щоб поклонитися, ви́йде ходом брами півде́нної, а хто входить ходом брами півде́нної, ви́йде ходом брами півні́чної, — не ве́рнеться ходом тієї брами, яким увійшов, але́ ви́йде протиле́глою йому́.
<p>10 А князь <i>буде</i> серед них: при вході їх вві́йде, і при ви́ході їх ви́йде.
<p>11 А в свята та в урочи́сті дні буде хлі́бна жертва, — ефа́ на бика й ефа́ на барана́, а на вівці — скільки дасть рука його, а оливи — гін на ефу́.
<p>12 А коли князь приготу́є доброві́льного дара, цілопа́лення або мирні жертви, дар для Господа, то відчинять йому браму, що звернена на схід, і приготує своє цілопа́лення та свої мирні жертви, як готує за суботи, і ви́йде, і замкну́ть браму по його ви́ході.
<p>13 А вівцю́ однорічну, безва́дну, пригото́виш <i>на</i> цілопа́лення <i>кожен</i> день для Господа, щора́нку пригото́виш його.
<p>14 А жертву хлі́бну пригото́виш до нього щора́нку, шосту частину ефи, а оливи — третину гіна, щоб покропи́ти пшеничну муку, — <i>це</i> хлі́бна жертва для Господа, постанови вічні наза́вжди.
<p>15 І приготують вівцю й жертву хлі́бну та оливу щора́нку <i>на</i> стале цілопа́лення.
<p>16 Так говорить Господь Бог: Коли князь дасть кому́ зо своїх синів да́ра зо спа́дку свого́, це буде належати його синам, як їхнє володі́ння в спа́дщині.
<p>17 А коли він дасть да́ра з свого спа́дку одно́му з своїх рабів, то це буде належати йому аж до року волі <i>його</i>, та й ве́рнеться кня́зеві, <i>бо це</i> його спа́док, тільки синам його він нале́жатиме.
<p>18 А князь не ві́зьме зо спа́дку наро́ду, витискаючи їх з їхнього володіння, — із свого володіння дасть своїм сина́м спа́док, щоб ніхто з наро́ду Мого не розпоро́шився зо свого володіння.
<p>19 І впрова́див мене входом, що при боці брами, до свяще́нних кімна́т для священиків, що звернені на пі́вніч; і ось там <i>є</i> місце на їхньому за́дньому боці на за́хід.
<p>20 І сказав він мені: Оце місце, де священики бу́дуть варити жертву за провину та жертву за гріх, де будуть пекти́ жертву хлі́бну, щоб не вино́сити до зо́внішнього подві́р'я, і не посвятити народа.
<p>21 І він вивів мене до зо́внішнього подві́р'я, і провів мене по чотирьо́х ро́гах подвір'я, — і ось <i>ще</i> подвір'я на кожному розі подвір'я.
<p>22 На чотирьо́х ро́гах подвір'я <i>були</i> малі подвір'я, — сорок <i>ліктів</i> завдовж і тридцять завши́р, міра одна для них чотирьо́х, простоку́тні.
<p>23 І <i>був</i> ряд <i>каміння</i> навко́ло них, навколо них чотирьо́х, і поро́блені ку́хні під горожею навколо.
<p>24 І сказав він мені: Оце дім кухарі́в, що там ва́рять слуги храму жертву наро́дові.

<h4>47</h4>
<p>1 І він вернув мене до двере́й храму, аж ось вихо́дить вода з-під порога храму на схід, бо пе́ред того храму на схід. А вода схо́дила здолу, з правого боку храму, з пі́вдня від же́ртівника.
<p>2 І він ви́провадив мене в напрямі брами на пі́вніч, і провів мене навко́ло зо́внішньою дорогою до зо́внішньої брами, дорогою, зве́рненою на схід; і ось вода випри́скувала з правого бо́ку.
<p>3 І вийшов цей чоловік на схід, а шнур <i>був</i> у його руці, і він відмі́ряв тисячу ліктів, і перепрова́див мене водою, водою <i>по</i> кістки.
<p>4 І відмі́ряв <i>ще</i> тисячу, і перепрова́див мене водою, водою <i>по</i> коліна; і відміряв <i>ще</i> тисячу, і перепрова́див мене водою <i>по</i> сте́гна.
<p>5 І відміряв він <i>ще</i> тисячу, <i>і був</i> поті́к, якого я не міг перейти́, бо стала великою та вода <i>на</i> пли́вання, поті́к, що <i>був</i> неперехідни́й.
<p>6 І сказав він мені: „Чи ти бачив <i>це</i>, сину лю́дський?“ І повів мене, і вернув мене на берег цього пото́ку.
<p>7 А коли я вернувся, то ось на бе́резі пото́ку дуже багато дере́в з цього й з того <i>бо́ку</i>.
<p>8 І сказав він до мене: „Ця вода виходить до схі́дньої округи, і схо́дить на степ, і схо́дить до моря, до води соло́ної, — і вздоро́виться вода.
<p>9 І станеться, всяка жива душа, що роїться скрізь, куди прихо́дить той поті́к, буде жити, і буде дуже багато риби, бо ввійшла́ туди та вода, і буде вздоро́влена, і буде жити все, куди про́йде той поті́к.
<p>10 І станеться, стануть при ньому рибаки від Ен-Ґеді й аж до Ен-Еґлаїму; <i>вода</i> буде місцем розтя́гнення не́воду, їхня риба буде за родом своїм, як риба Великого моря,<f>[48]</f> дуже числе́нна.
<p>11 Його ж ба́гна та калю́жі його не будуть уздоро́влені, — на сіль вони да́ні.
<p>12 А над пото́ком виросте на його бе́резі з цього й з того <i>боку</i> всяке де́рево їстивне́; не опаде́ його листя, і не переста́не плід його, — кожного місяця буде давати первопло́ди, бо вода його — вона зо святині вихо́дить, і буде плід його на ї́жу, а його листя на лік.
<p>13 Так говорить Господь Бог: Оце грани́ця, що ви пося́дете собі цю землю для дванадцяти Ізраїлевих племе́н; Йо́сип <i>матиме</i> два у́діли.
<p>14 І пося́дете її як один, так і другий, бо, <i>прирікаючи</i>, підняв Я був руку Свою дати її вашим батька́м, і припаде́ цей край вам у спа́дщину.
<p>15 А оце границя кра́ю: на півні́чному кінці́ від Великого моря напряме́ць до Хетлону, як іти до Цедаду,
<p>16 Хамат, Берота, Сівраїм, що між границею Дамаску та між границею Хамату, середу́щий Хацар, що при границі Хавра́ну.
<p>17 І бу́де границя від моря: Хацар-Енон, границя Дамаску на пі́вніч, і границя Хамату. Це півні́чний кіне́ць.
<p>18 А схі́дній кінець, з-між Хавра́ну та з-між Дамаску, і з-між Ґілеаду та з-між Ізраїлевого кра́ю — Йорда́н; від границі аж до схі́днього моря відмі́ряєте. Це схі́дній кінець.
<p>19 А півде́нний кінець, на пі́вдень: від Тамару аж до води Мерівот-Кадешу, пото́ку, до Великого моря. Це півде́нний кінець, на пі́вдень.
<p>20 А за́хідній кінець — Велике море, від границі аж навпроти того, де йти на Хамат. Це за́хідній кінець.
<p>21 І поділите цю зе́млю собі, Ізра́їлевим племе́нам.
<p>22 І станеться, поділите її жеребко́м <i>на</i> спа́док собі та чужи́нцям, що ме́шкають серед вас, що породи́ли синів серед вас, і стануть вам, як тубі́льці між синами Ізраїлевими; з вами вони кинуть жеребка́ про спа́док серед Ізраїлевих племе́н.
<p>23 І станеться, у тому пле́мені, де ме́шкатиме з ним той чужи́нець, там дасте́ його спа́док, говорить Господь Бог.

<h4>48</h4>
<p>1 А оце іме́на племе́н: Від півні́чного кінця по боці дороги до Хетлону, де йти до Хамату, Хацар-Енан, на границі Дамаску на пі́вніч, по боці Хамату, і будуть вони йому від схі́днього кінця аж до моря, — один <i>уділ</i> Да́нові.
<p>2 А при границі Дана від схі́днього кінця й аж до кінця за́хіднього, — один <i>уділ</i> Асси́рові.
<p>3 А при границі Асси́ра від схі́днього кінця аж до кінця за́хіднього, — один <i>уділ</i> Нефтали́мові.
<p>4 А при границі Нефталима від схі́днього кінця аж до кінця за́хіднього, — один <i>уділ</i> Манасі́ї.
<p>5 А при границі Манасії від схі́днього кінця аж до кінця за́хіднього, — один <i>уділ</i> Єфре́мові.
<p>6 А при границі Єфрема від східнього кінця й аж до кінця західнього, — один <i>уділ</i> Руви́мові.
<p>7 А при границі Рувима від східнього кінця аж до кінця західнього, — один <i>уділ</i> Юді.
<p>8 А при границі Юди від схі́днього кінця аж до кінця західнього буде те прино́шення, що ви принесе́те, <i>ділянка на</i> двадцять і п'ять тисяч завши́р, а завдо́вж — як одна з частин <i>племен</i> зо схі́днього кінця аж до кінця за́хіднього, і буде в ній святиня.
<p>9 Те прино́шення, що принесе́те Господе́ві, <i>ділянка буде</i> завдо́вж двадцять і п'ять тисяч, а завши́р — двадцять тисяч.
<p>10 А святе прино́шення буде для оцих: <i>діля́нка</i> священикам на пі́вніч двадцять і п'ять тисяч, а на за́хід завши́р десять тисяч, а на схід завши́р десять тисяч, а на пі́вдень завдо́вж двадцять і п'ять тисяч, і Господня святиня буде серед того.
<p>11 Священикам, посвя́ченим із синів Садока, що виконували Мою сторожу, що не блукали блукани́ною Ізраїлевих синів, як блукали Левити,
<p>12 то буде їм прино́шення з прино́шення цієї землі, найсвятіша святість, при границі Левитів.
<p>13 А Левити відповідно границі священиків, <i>ділянка їм на</i> двадцять і п'ять тисяч завдо́вж, а завши́р — десят тисяч, уся довжина́ — двадцять і п'ять тисяч, а ширина́ — десять тисяч.
<p>14 І вони не продаду́ть із цього, і не виміняють, і первоплі́д землі <i>ні до кого</i> не пере́йде, бо <i>це</i> святість для Господа.
<p>15 А <i>ділянка на</i> п'ять тисяч завши́ршки й на двадцять і п'ять тисяч завдо́вжки призначається на оселення й на пасови́ська, а <i>саме́</i> те місто буде всере́дині.
<p>16 А оце розміри його: півні́чний край — чотири тисячі й п'ять сотень, і півде́нний край — чотири тисячі й п'ять сотень, і від схі́днього кра́ю — чотири тисячі й п'ять сотень, а за́хідній край — чотири тисячі й п'ять сотень.
<p>17 І буде пасови́сько для міста, — на пі́вніч двісті й п'ятдесят, і на пі́вдень двісті й п'ятдесят, і на схід двісті й п'ятдесят, і на за́хід двісті й п'ятдесят.
<p>18 А позостале на довжину́ навпроти святого прино́шення — десять тисяч на схід і десят тисяч на захід, і бу́де воно навпроти святого прино́шення, і буде плід його на хліб робітника́м міста.
<p>19 А робітники́ міста — будуть обро́блювати його зо всіх Ізраїлевих племе́н.
<p>20 Усе прино́шення — <i>ділянка на</i> двадцять і п'ять тисяч <i>завдо́вж і</i> на двадцять і п'ять тисяч <i>завши́р</i>, чотирику́тнє, підне́сене святе прино́шення понад володі́ння міста.
<p>21 А позостале — для кня́зя, з цього й з того <i>боку</i> святого прино́шення та володі́ння міста перед тими двадцятьма́ й п'ятьма́ тисячами прино́шення аж до границі на схід та на за́хід, навпроти тих двадцяти й п'яти тисяч аж до границі на за́хід, навпроти частин племе́н, — це кня́зеві, і буде святе прино́шення, а святиня дому — серед них.
<p>22 А з володі́ння Левитів і з володі́ння міста серед того, що бу́де кня́зеві, між границею Юди й між границею Веніямина, буде <i>це</i> кня́зеві.
<p>23 А решта племе́н від схі́днього кінця аж до кінця за́хіднього, — один <i>у́діл</i> Веніями́нові.
<p>24 А при границі Веніями́на від схі́днього кінця аж до кінця за́хіднього, — один <i>уділ</i> Симео́нові.
<p>25 А при границі Симеона від схі́днього кінця аж до кінця за́хіднього, — один <i>уділ</i> Іссаха́рові.
<p>26 А при границі Іссахара від схі́днього кінця аж до кінця за́хіднього, — один <i>уділ</i> Завуло́нові.
<p>27 А при границі Завулона від східнього кінця аж до кінця західнього, — один <i>уділ</i> Ґа́дові.
<p>28 А при границі Ґада до границі півде́нної, на пі́вдні, то буде границя від Тамару <i>до</i> води Меріват-Кадешу, пото́ку, до Великого моря.
<p>29 Оце Край, що поділите жеребко́м у спа́док Ізраїлевим племена́м, і це їхні у́діли, говорить Господь Бог.
<p>30 А оце ви́ходи міста: з півні́чного кінця — чотири тисячі й п'ять сотень міри.
<p>31 А міські́ брами — на імена́ Ізраїлевих племе́н, три брамі на пі́вніч: одна брама Руви́мова, одна брама Юдина, одна брама Леві́єва.
<p>32 А при схі́дньому кінці — чотири тисячі й п'ять сотень, а брам троє: одна брама Йо́сипова, одна брама Веніями́нова, одна брама Да́нова.
<p>33 І південний край — чотири тисячі й п'ять сотень міри, а брам троє: одна брама Симео́нова, одна брама Іссаха́рова, одна брама Завуло́нова.
<p>34 За́хідній кінець — чотири тисячі й п'ятьсот, три їхні брамі: одна брама Ґа́дова, одна брама Асси́рова, одна брама Нефтали́мова.
<p>35 Навко́ло — вісімнадцять тисяч. А ім'я́ міста з того дня: „Тут Госпо́дь“.<f>[49]</f>


