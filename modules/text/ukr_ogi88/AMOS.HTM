<h2>Амос</h2>

<h4>1</h4>
<p>1 Слова Амо́са, що був між вівчарями з Текої, які він бачив<f>[1]</f> на Ізраїля за днів Уззійї, Юдиного царя, та за днів Єровоама, Йоашового сина, Ізраїлевого царя, <i>за</i> два роки перед <i>земле</i>трусом.
<p>2 І він проказав: „Загрими́ть із Сіо́ну Госпо́дь, і з Єрусали́му Свій голос подасть, і впадуть пасови́ща пастуші в жало́бу та всохне верши́на Карме́лу!
<p>3 Так говорить Госпо́дь: За три пере́ступи Дама́ску й за чотири цього не прощу́: за те, що вони молотили Ґілеа́да ціпа́ми залізними.
<p>4 І пошлю Я огонь на дім Хазаїла, — і пожере́ він пала́ти Вен-Гадада.
<p>5 І зламаю засу́ва Дамаску, і ме́шканця витну з долини Авен, і того, хто держа́тиме бе́рло з Бет-Едене, і ара́мський наро́д піде в Кір на вигна́ння, говорить Господь.
<p>6 Так говорить Господь: За три пере́ступи Аззи<f>[2]</f> й за чотири цього не прощу́: що всіх гнали в поло́н, щоб віддати Едо́мові.
<p>7 І пошлю́ Я огонь на мур Ґази, — і поїсть він пала́ти її.
<p>8 І ме́шканця витну з Ашдо́ду,<f>[2]</f> і берлоде́ржця з Ашкелону, і зверну́ Свою руку на Екрон, — і ви́гинуть рештки филисти́млян, говорить Госпо́дь.
<p>9 Так говорить Господь: За три пере́ступи Тиру й за чотири цього не прощу́: за те, що він видав усіх на вигна́ння в Едо́м, і не пам'ятав заповіту братів.
<p>10 І пошлю́ Я огонь на мур Тиру, — і пожере́ він пала́ти його!
<p>11 Так говорить Госпо́дь: За три пере́ступи Едому й за чотири цього не прощу́: за те, що мече́м він гнав брата свого, і знищив своє милосе́рдя, свій гнів за́вжди стеріг, а лютість свою пильнував повсякча́сно.
<p>12 І пошлю Я огонь до Тема́ну і пожере́ він пала́ти Боцри́!
<p>13 Так говорить Госпо́дь: За три пере́ступи Аммо́нових синів й за чотири цього не прощу́: за те, що пороли ґілеа́дських вагі́тних, щоб поши́рити границі свої!
<p>14 І огонь запалю́ Я на мурі Рабби́, — і пожере́ він пала́ти її, із криком в день бо́ю, із ви́хром в день бурі.
<p>15 І пі́де їхній цар на вигна́ння, він і князі́ його ра́зом, говорить Господь.

<h4>2</h4>
<p>1 Так говорить Госпо́дь: За три пере́ступи Моа́ва й за чотири цього не прощу́: за те, що спалив на вапно́ кості едо́мського царя!
<p>2 І пошлю́ Я огонь на Моава, і пожере́ він пала́ти Керіййоту, і загине Моав серед га́ласу, серед кри́ку, при голосі ро́га.
<p>3 І витну суддю́ з-серед нього, а з ним позабиваю князі́в його всіх, говорить Госпо́дь.
<p>4 Так говорить Госпо́дь: За три про́гріхи Юди й за чотири цього́ не прощу́: за те, що повідкида́ли Господній Зако́н, і постано́в Його не стерегли́, і що на манівці́ їх звели́ їхні лжебо́ги, за якими пішли їхні батьки́.
<p>5 І пошлю́ Я на Юду огонь, — і пожере́ він пала́ти Єрусалиму!
<p>6 Так говорить Господь: За три пере́ступи Ізраїлеві й за чотири цього́ не прощу́: за те, що за срі́бло вони продають справедливого, а за чоботи — вбогого!
<p>7 Вони то́пчуть у зе́мному по́росі го́лову бідних, а доро́гу суми́рних викри́влюють. А син й його батько вчащають до <i>однієї</i> блудниці, щоб святе Моє Йме́ння знева́жити.
<p>8 І вони стелять одіж заста́влену, <i>щоб півлежати</i> при кожному же́ртівнику, і п'ють в домі Бога свого вино <i>від</i> пока́раних.
<p>9 І Я вигубив був з-перед них Аморе́я, що його височі́нь, як високий той кедр, і він міцни́й, як дуб. Та Я плід його знищив згори́, а здо́лу — корі́ння його.
<p>10 А вас Я був вивів із кра́ю єгипетського, і сорок років прова́див пустинею вас, щоб ви край аморе́йський успадкува́ли.
<p>11 І пророків Я збу́джував з ваших синів, а з ваших юнці́в назоре́їв. Хіба ж то не так, сино́ве Ізраїлеві? говорить Госпо́дь.
<p>12 А ви назоре́їв пої́ли вином, а пророкам наказували й говорили: „Не пророку́йте!“
<p>13 Отож Я поти́сну на вас, як тисне снопа́ми напо́внений віз, —
<p>14 і згине <i>й</i> в мото́рного вте́ча, і поту́жний не втримає сили своєї, а ли́цар свого життя не врятує.
<p>15 І не всто́їть із лука стріле́ць, і своїми ногами прудки́й не втече́, і верхіве́ць не врятує свого життя.
<p>16 І наймужні́ший з лица́рства наги́м утече того дня, говорить Госпо́дь.

<h4>3</h4>
<p>1 Послухайте сло́ва того́, що Господь говорив проти вас, сино́ве Ізраїлеві, на ввесь оцей рід, що його Я підніс був із кра́ю єгипетського, промовляючи:
<p>2 Тільки вас Я пізнав зо всіх ро́дів землі, тому вас навіщу́ за всі ваші провини!
<p>3 Чи йдуть двоє ра́зом, якщо не умо́вились?
<p>4 Чи реве́ в лісі лев, як нема йому здо́бичі? Чи левчу́к видає голос свій із своєї нори́, якщо він не зловив?
<p>5 Чи впаде́ <i>на</i> землі пташка в сітку, як немає сільця́? Чи піді́йметься сітка з землі, як нічого не зло́вить?
<p>6 Чи в місті засурмля́ть у сурму́, а наро́д не тремті́тиме? Чи станеться в місті нещастя, що його́ не Госпо́дь допусти́в?
<p>7 Бо не чинить нічо́го Господь Бог, не ви́явивши таємни́ці Своєї Своїм рабам пророкам.
<p>8 Лев зареве́, — хто <i>того́</i> не злякається? Господь Бог заговорить, — хто пророкувати не бу́де?
<p>9 Розголосіть над пала́цами в Ашдоді, і над пала́тами в кра́ї єгипетському, та й скажіть: Позбирайтеся на гора́х Самарі́ї, і побачте велике збенте́ження в ній, та у́тиск у ній!
<p>10 І правдиво не вміють робити вони, — говорить Господь, — наси́льство грома́дять та грабу́нок в пала́тах своїх.
<p>11 Тому́ так Господь Бог промовляє: Ворог обля́же навколо цієї землі, і скине із тебе він силу твою́, і пограбо́вані бу́дуть пала́ти твої.
<p>12 Так говорить Господь: Як <i>ча́сом</i> рятує пастух з пащі ле́в'ячої дві колі́ні, або пи́пку вуха, так будуть врято́вані діти Ізраїлеві, що сидять в Самарі́ї в заку́точку ліжка, та на адама́шку постелі.
<p>13 Послухайте ви та й засві́дчіть ув Якововім домі, говорить Господь Бог, Бог Савао́т.
<p>14 Бо в той день, коли Я покараю Ізраїля за провини його, то Я покараю за же́ртівники Бет-Елу, — і будуть відру́бані роги же́ртівника, і на землю попа́дають.
<p>15 І Я розіб'ю́ дім зимо́вий разом з домом літнім, і заги́нуть доми́ із слоно́вої кости, і не стане багато домі́в, говорить Госпо́дь.

<h4>4</h4>
<p>1 Послухайте сло́ва оцього, коро́ви баша́нські, які на горі самарі́йській, що тиснете бідних, торо́щите вбогих, що своїм хазяя́м ви говорите: „Принеси, і ми бу́демо пити!“
<p>2 Присягав Господь Бог Своєю святістю, що ось дні настаю́ть на вас, і будуть тягти вас гака́ми, а ваших наща́дків — гачка́ми для ло́влення риби!
<p>3 І ви повихо́дите ви́ломами, кожна окремо собі, і ки́нетеся до Хермо́ну, говорить Госпо́дь.
<p>4 Прийдіть до Бет-Елу й грішіть, до Ґілґа́лу — примно́жте грішити. І свої жертви прино́сьте щора́нку, на три дні — ваші десятини.
<p>5 І з димом пустіть жертву вдячну квасну́, і сповістіть добровільні дару́нки, розголосі́ть, бо ви любите так, сино́ве Ізраїлеві, говорить Господь Бог.
<p>6 І тому́ Я вам дав чистоту́ зубів<f>[3]</f> по всіх ваших міста́х, і брак хліба по всіх ваших місця́х, та ви не верну́лись до Мене, говорить Госпо́дь.
<p>7 І Я стримав вам дощ за три місяці перед жнива́ми, і дощ посилав на одне місто, а на друге місто не посилав; одна діля́нка була побита дощем, а ділянка, на яку не пустив Я дощу, висиха́ла.
<p>8 І два-три мі́ста рушали до міста одно́го напитись води, але́ не наси́чувались, — та ви не вернулись до Мене, говорить Госпо́дь.
<p>9 Я бив вас посу́хою та зеленя́чкою, сарана́ жерла бе́зліч ваших садків й виноградників ваших, і ваших фіґо́вниць та ваших олив, — та ви не верну́лись до Мене, говорить Госпо́дь.
<p>10 Я на вас посилав морови́цю, немов на Єгипет, мечем побивав ваших хло́пців, поло́нячи ра́зом <i>і</i> ко́ней у вас, підіймав до нізде́р сморід ваших табо́рів, — та ви не вернулись до Мене, говорить Господь.
<p>11 Я ви́нищив вас, як Содо́м та Гомо́рру Бог винищив, і ви стали, немов голове́шка, з пожа́ру врято́вана, — та ви не вернулись до Мене, говорить Господь.
<p>12 Тому́ то зроблю́ тобі так, о Ізраїлю, а що Я зроблю́ тобі це, приготуйся, Ізраїлю, до зу́стрічі Бога свого́!
<p>13 Бо це Той, що вформо́вує гори, і що ство́рює вітра, що люди́ні показує за́дум її, що робить зірни́цю темно́тою, і ступає по згі́р'ях землі, — Господь Бог Савао́т Йому Йме́ння!

<h4>5</h4>
<p>1 Послухайте слова цього, що я ним голосі́ння підно́шу за вас, о доме Ізраїлів!
<p>2 Упала, <i>і</i> більше не встане та діва Ізра́їлева! Вона кинена на свою землю, — немає, хто звів би її!
<p>3 Бо так Господь Бог промовляє: Місто, що вихо́дило тисячею, позоста́вить <i>лиш</i> сотню, а те, що вихо́дило сотнею, позоста́вить десятку для дому Ізраїля.
<p>4 Бо так промовляє Госпо́дь до дому Ізраїлевого: Наверні́ться до Мене й живіть!
<p>5 І не зверта́йтеся до Бет-Елу, і до Ґілґалу не прихо́дьте, а через Беер-Шеву не перехо́дьте, бо на вигна́ння Ґілґа́л конче пі́де, і марно́тою стане Бет-Ел.
<p>6 Наверні́ться до Господа, і будете жити, щоб Він не ввійшов, як огонь до Йо́сипового дому, — і буде він же́рти, та не бу́де кому погаси́ти в Бет-Елі, —
<p>7 вони змінюють суд на поли́н, і кидають правду на землю.
<p>8 Той, хто Волосожа́ра й Оріо́на створив, Хто сме́ртну темно́ту зміня́є на ра́нок, а день затемня́є на ніч, хто прикликує воду морську́ й виливає її на пове́рхню землі, — Господь Йме́ння Йому!
<p>9 Він наводить погибіль на сильного, — і при́йде погибіль тверди́ні!
<p>10 Вони ненави́дять того́, хто у брамі карта́є, і обри́джують тим, хто говорить правдиве.
<p>11 Тому́, що нужде́нного то́пчете ви, і дару́нки збіже́ві берете від нього, що ви набудува́ли будинків із ка́меня те́саного, то сидіти не будете в них; понаса́джували винограду улю́бленого, та не будете пити із нього вина!
<p>12 Бо Я знаю про ваші числе́нні провини і про ваші великі гріхи́: ти́снете ви справедливого, берете ви пі́дкупа та викривля́єте <i>право</i> убогих у брамі.<f>[4]</f>
<p>13 Тому́ то розумний мовчить цього ча́су, бо це час лихий.
<p>14 Шукайте добра, а не зла, щоб вам жити, і буде із вами Госпо́дь, Бог Саваот, так, як кажете ви.
<p>15 Нена́видьте зло й покохайте добро, і правосу́ддя поставте у брамі, — може змилується Господь, Бог Савао́т над ре́шткою Йо́сипа.
<p>16 Тому так промовляє Госпо́дь, Бог Саваот, Вседержи́тель: На майда́нах усіх голосі́ння, на всіх вулицях крики: ой, ой! І покличуть хліборобів на жало́бу, і голосі́льниць, що вміють плачли́ві пісні,
<p>17 і <i>стане</i> рида́ння по всіх виноградниках, бо Я перейду́ серед тебе, говорить Госпо́дь!
<p>18 Горе тим, що жадають Госпо́днього дня, — на́що це вам день Госпо́дній? Він не світло, а те́мрява!
<p>19 <i>Це так</i>, коли хто утікає від ле́ва, — і ведмі́дь спотика́є його! І він убігає до дому, і опе́рся своєю рукою об сті́ну, — аж гадю́ка кусає його...
<p>20 Чи ж не є день Госпо́дній темно́та, а не світло, і <i>хіба</i> він не темний, і ся́йва немає у ньому?
<p>21 Знена́видів Я, обри́див Собі ваші свята, і не нюхаю <i>же́ртов</i> ваших зборів.
<p>22 І коли принесе́те Мені цілопа́лення та хлібні же́ртви свої, Я Собі не вподо́баю їх, а на мирні жертви ваші <i>із</i> ситих барані́в — не погля́ну.
<p>23 Усунь же від Мене пісе́нь своїх гук, і не почую Я ро́коту гу́сел твоїх,
<p>24 і хай тече́ правосу́ддя, немов та вода, а справедливість — як сильний поті́к!
<p>25 Чи ж жертви та хлібні прино́си за тих сорок літ на пустині Мені ви прино́сили, доме Ізраїлів?
<p>26 Ви ж носили Саккута, свойого царя, та Кевана, свої виобра́ження, зорю ваших богі́в, що собі пороби́ли.
<p>27 Тому́ Я вас вижену геть за Дама́ск, говорить Господь, <i>що</i> Бог Саваот Йому Йме́ння!

<h4>6</h4>
<p>1 Горе безпе́чним на Сіоні, тим, хто наді́ється на самарійськую го́ру, тим шляхе́тним „першого з наро́дів“, до яких прибува́є Ізраїлів дім!
<p>2 Перейді́ть до Калне́ та й побачте, і звідти підіть до Гама́ту великого, і зійді́ть до Ґату филисти́млян! Чи ліпші вони від цих царств? Чи їхня границя більша за вашу границю?
<p>3 День нещастя вважаєте ви за далекий, а час насильства зближа́єте!
<p>4 Ви виле́жуєтеся на ло́жах з слоно́вої кости і вива́люєтесь на постелях своїх, і їсте барані́в із отари та ситих теля́т із обо́ри.
<p>5 Під гу́сла співаєте ви, мов Давид, ви музичні знаря́ддя собі видумля́єте.
<p>6 Ви вино попива́єте ча́шами, і намащуєтесь добірною оливою, і над спусто́шенням Йо́сипа не вболіва́єте.
<p>7 Тому́ вони пі́дуть тепер на вигна́ння на чолі́ полоне́них, і перестане крик ви́пещених.
<p>8 Господь присягнув був Своєю душею, говорить Господь, Бог Савао́т: Пишно́тою Якова бриджу, і пала́ти його Я нена́виджу, і видам те місто та все, що є в ньо́му.
<p>9 І бу́де, якщо десять лю́да зоста́нуться в домі одно́му, то <i>й</i> вони повмирають.
<p>10 І його візьме родич та й спалить його, щоб ви́нести кості із дому, і скаже до того, хто <i>буде</i> в сере́дині дому: „Чи ще є <i>хто</i> з тобою?“ А той відповість: „<i>Вже</i> немає ніко́го!“ і скаже той: „Тихше, бо не згадується Йме́ння Господа!“
<p>11 Бо Господь ось накаже, — і <i>ворог</i> розі́б'є великий той дім на відла́мки, а дім мали́й — на тріски́.
<p>12 Чи бігають коні по ске́лі? Чи хто виоре море худобою? Таж ви суд обернули на гіркість, а плід справедливости — на поли́н!
<p>13 Ви марно́тою тішитеся та говорите: Хіба ж ми не власною силою набули́ собі роги?<f>[5]</f>
<p>14 Бо ось Я поставлю наро́д проти вас, доме Ізраїлів, — каже Госпо́дь, Бог Савао́т, — і вони вас потиснуть ізвідти, де йдуть до Гама́ту, аж до степово́го пото́ку!

<h4>7</h4>
<p>1 Господь Бог учинив, що я бачив таке: Ось Він утворив сарану́, коли почала вироста́ти ота́ва, — і ось ота́ва <i>як</i> по сіноко́сі царсько́му!
<p>2 І сталось, як вона вже поже́рла траву <i>на</i> землі, я сказав: Господи, Боже, прости́! Як же Яків устояти може, бо <i>такий</i> він мали́й?
<p>3 <i>І</i> Господь пожалів був про те. „Не станеться <i>це</i>“, промовив Госпо́дь.
<p>4 Господь Бог учинив, що я бачив таке: Ось Господь Бог покликав судитись огнем, і поже́р той велику безо́дню, і ча́стку пожер.
<p>5 І сказав я: О, Господи, Боже, спини́! Як же Яків усто́яти може, бо <i>такий</i> він мали́й?
<p>6 <i>І</i> Господь пожалів був про те. „Не ста́неться й це!“ сказав Господь Бог!
<p>7 <i>І</i> Він <i>знов</i> учинив, що я бачив таке: Ось на мурі стрімко́му стоїть Господь <i>Бог</i>, а в руці Його висо́к.
<p>8 І про́мовив до мене Господь: „Що ти бачиш, Амо́се?“ А я відказав: „Виска́“. І промовив Господь: „Ось Я цього виска́ покладу посеред народу Мого, Ізраїля, — уже більше йому не прощу́!
<p>9 І спустоші́ють <i>жерто́вні</i> підгі́рки Ісакові, і поруйно́вані будуть святині Ізраїлеві, і Я ста́ну з мечем на дім Єровоамів“.
<p>10 І послав Амація, священик Бет-Елу, до Єровоама, царя Ізраїлевого, кажучи: „Амо́с змо́влюється на тебе серед Ізраїлевого дому, — не може земля змістити всіх його слів!
<p>11 Бо так говорить Амос: Євровоам помре від меча, а Ізраїль конче пі́де на вигна́ння з своєї землі!“
<p>12 І сказав Амація до Амоса: „Яснови́дче, іди, утікай собі до Юдиного кра́ю, і їж там хліб, і там пророкуй.
<p>13 А в Бет-Елі вже більше не будеш пророкува́ти, бо він святиня царя та дім царства“.
<p>14 І відповів Амос і сказав до Амації: „Я не пророк, і не син я пророків, — я пастух та обро́блювач диких фіґо́вниць.
<p>15 І взяв мене Госпо́дь від отари, і промовив до мене Госпо́дь: Іди, пророкуй Моєму наро́дові Ізраїлеві!
<p>16 А тепер послухай Господнього слова: Ти кажеш: Не будеш пророкува́ти на Ізраїля, і не будеш пропові́дувати на Ісаків дім.
<p>17 Тому так промовляє Господь: Твоя жінка в місті буде блудли́ва, і сини твої та до́чки твої попа́дають від меча, а земля твоя буде поді́лена шнуром, і ти помреш на нечистій землі, а Ізраїль конче пі́де на вигна́ння з своєї землі!“

<h4>8</h4>
<p>1 Господь Бог учинив, що я бачив таке: Ось кіш доспі́лих плоді́в.
<p>2 І сказав Він: „Що́ бачиш, Амо́се?“ А я відказав: „Кіш доспілих плоді́в“. І промовив до мене Господь: „Доспі́в кінець Моє́му наро́дові Ізраїлеві, — уже більше йому не прощу́!
<p>3 І обе́рнуться пісні в пала́тах на зойк того дня, — говорить Господь Бог: буде тру́пів багато, — <i>бо во́рог</i> на кожному місці наки́дає їх!
<p>4 Послухайте це, ви, що то́пчете бідного, і що <i>пра́гнете</i> ви́нищити <i>всіх</i> убогих <i>з</i> землі,
<p>5 кажучи: Коли то мине новомі́сяччя, — щоб нам збіжжя прода́ти? і субота, — щоб нам відчини́ти збіже́ві <i>комо́ри</i>! Щоб зменши́ти ефу́, і щоб ше́кля побі́льшити, і щоб викривля́ти обманну вагу́,
<p>6 щоб купува́ти за срі́бло нужде́нних, а вбогого за взуття́, і попро́дати по́слід збіже́вий?
<p>7 Госпо́дь присягнув славою Якова: Не забуду ніко́ли усіх їхніх вчинків!
<p>8 Чи не затрясе́ться від цього земля, і всі мешка́нці її не впадуть у жало́бу? Вся вона захвилю́ється, мов та Ріка́,<f>[6]</f> і бурхливо попли́не й обни́зиться <i>знов</i>, немов рі́чка Єгипту.
<p>9 І станеться в день той, — говорить Господь Бог, — і вчиню́ захід сонця опі́вдні, і для землі серед світлого дня воно сте́мніє.
<p>10 І оберну́ ваші свята в жало́бу, а всі ваші пісні́ — в голосі́ння, і на всі сте́гна спрова́джу вере́ту, а на всякую го́лову ли́сину, і вчиню́ це, немов та жало́ба по одинако́ві, кінець же отого, — немов гірки́й день!
<p>11 Ось дні настаю́ть, — говорить Господь Бог, — і голод пошлю Я на землю, — не голод на хліб, і не спра́гу на во́ду, але <i>спрагу</i> почути Господні слова́!
<p>12 І бу́дуть ходити від моря до моря, і з пі́вночі до сходу блука́тимуть, щоб знайти слово Господа, — та не зна́йдуть <i>його́</i>!
<p>13 Того дня будуть мліти від спра́ги вродли́ві дівчата та хлопці,
<p>14 що кляну́ться гріхом самарі́йським та кажуть: <i>Як</i> живий твій Бог, Дане, і <i>як</i> жива дорога до Беер-Шеви! Та вони <i>всі</i> попа́дають, і більше не встануть

<h4>9</h4>
<p>1 Я бачив Господа, що стояв над же́ртівником, і Він сказав: Удар но по ма́ковиці <i>цих воріт</i>, щоб затрясли́ся поро́ги, і порозбивай їх на всіх їхніх го́ловах, а їхній останок заб'ю́ Я мечем. Не втече їм втіка́ч, і гоне́ць не врятується в них!
<p>2 Якщо б закопа́лись вони до шео́лу, <i>то й</i> звідти рука Моя їх забере́, і якщо б підняли́ся на небо, <i>то й</i> звідти їх ски́ну!
<p>3 А якщо б похова́лись вони на верхови́ні Карме́лу, — звідти ви́шукаю й заберу́ їх, а якщо на дні моря вони похова́ються з-перед очей Моїх, то й там Я гадюці звелю́, — і вона їх покуса́є!
<p>4 А якщо вони пі́дуть в поло́н перед своїми ворогами, то й там накажу́ Я мече́ві — і він їх повбиває, і на них Я зверну́ Своє око на зле, а не на добре.
<p>5 Бо коли Господь Бог Савао́т доторкне́ться землі, то розта́не вона, і в жало́бу впаду́ть всі мешка́нці її. І вся вона вийде, немов та Ріка́, і мов рі́чка Єгипту обни́зиться.
<p>6 Він будує на небі черто́ги Свої, а Свій небозвід закла́в над землею, воду мо́рську Він кличе, і виливає її на пове́рхню землі, — Госпо́дь Йому Йме́ння!
<p>7 Хіба ж ви, Ізраїлеві сини, Мені не такі, як сини етіо́плян? говорить Господь. Хіба ж не Ізраїля вивів Я з кра́ю єгипетського, а филисти́млян з Кафто́ру, а Ара́ма із Кі́ру?
<p>8 Ось очі Господа Бога на грішне це царство, — і з пове́рхні землі його вигублю, та вигу́блюючи, не погублю́ дому Якового, говорить Господь.
<p>9 Бо ось Я звелів, і серед наро́дів усіх пересі́ю Ізраїлів дім, як пересіва́ється ре́шетом, — і жодне зере́нце на землю не ви́паде!
<p>10 Упаду́ть усі грішні наро́ду Мого від меча, що говорять: Не дося́гне <i>до нас</i> і не стріне оце́ нас нещастя!
<p>11 Того дня Я поставлю упа́лу Давидову ски́нію і проло́ми в ній загороджу́, і поставлю руїни його́, і відбудую його́, як за днів старода́вніх,
<p>12 щоб решту Едо́му посіли вони, і всі ті наро́ди, що в них кли́калося Моє Йме́ння, говорить Господь, Який чинить оце.
<p>13 Ось дні настають, говорить Господь, і ора́ч із женце́м зустрі́неться, а топта́ч винограду — із сіяче́м, і го́ри закра́пають виногра́довим соком, а всі взгі́р'я <i>добром</i> потечу́ть.
<p>14 І долю наро́ду Свого, Ізра́їля, Я поверну́, і побудую міста́ попусто́шені, і ося́дуть вони, і заса́дять вони виноградники, й питимуть їхнє вино, і порозво́дять садки́, і будуть їсти їхній о́воч.
<p>15 І Я посаджу́ їх на їхній землі, і не бу́дуть їх більш виривати з своєї землі, яку Я їм дав, говорить Госпо́дь, Бог твій!“


