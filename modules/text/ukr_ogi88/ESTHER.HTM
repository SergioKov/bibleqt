<h2>Естер</h2>

<h4>1</h4>
<p>1 <f>[1]</f> І сталося за днів Ахашверо́ша,<f>[2]</f> це той Ахашверо́ш, що царював від Індії аж до Етіопії, сто й двадцять і сім окру́г, —
<p>2 за тих днів, коли цар Ахашверош засів на троні свого царства, на замку Су́зи.<f>[3]</f>
<p>3 Третього року свого царюва́ння справив він гости́ну для всіх своїх князі́в та для своїх слуг ві́йська перського та мідійського, старши́х та прави́телів округ,
<p>4 показуючи ба́гатство слави царства свого й пишну славу своєї вели́чности довгі дні, сто й вісімдесят день.
<p>5 А по скінченні цих днів справив цар для всього наро́ду, що знахо́дився в за́мку Су́зи, від великого й аж до мало́го, гости́ну на сім день на садко́вому подві́р'ї царсько́го пала́цу.
<p>6 Біла, зелена та блаки́тна ткани́на, три́мана віссо́новими та пурпу́ровими шну́рами, <i>ви́сіла</i> на срібних стовпця́х та мармуро́вих коло́нах. Золоті та срібні ло́жа <i>стояли</i> на підлозі з пли́ток з зеленого, білого, жовтого й чорного ма́рмуру.
<p>7 А напо́ї <i>подавали</i> в золотому по́суді, в посуді все різному, і царсько́го вина <i>було</i> ве́льми щедро, за <i>великою</i> спромо́жністю царя.
<p>8 А пиття <i>було</i> за <i>встановленим</i> порядком, — ніхто не приму́шував, бо цар так установи́в усім значни́м свого дому, щоб чинили за вподо́бою кожного.
<p>9 Також цариця Ва́шті спра́вила гости́ну для жіно́к в царсько́му домі царя Ахашверо́ша.
<p>10 Сьо́мого дня, коли цареві <i>стало</i> ве́село на серці від вина, він сказав Мегуманові, Біззеті, Харвоні, Біґті, і Аваґті, Зетарові та Каркасові, сімо́м е́внухам, які служили перед обличчям царя Ахашвероша,
<p>11 приве́сти царицю Вашті перед цареве обличчя в короні царські́й, щоб показати наро́дам та зверхникам її красу́, бо <i>була</i> вона вродли́вого ви́гляду.
<p>12 Та цариця Ва́шті відмо́вилася прийти за царськи́м словом, що <i>було передане їй</i> через е́внухів. І сильно загні́вався цар, і в ньому горіла його лю́тість!
<p>13 І сказав цар до мудреців, що знають часи́ (бо так царська́ справа <i>йшла</i> перед усіма́, що знали зако́на та право,
<p>14 а близьки́ми до нього <i>були</i>: Каршена, Шетар, Адмата, Паршіш, Мерес, Марсена, Мемухан, сім князів перськи́х та мідійських, які бачать царе́ве обличчя й сидять перші в царстві):
<p>15 „Як <i>велить</i> зако́н, щоб зробити з царицею Вашті за те, що не виконала сло́ва царя Ахашвероша, <i>переданого їй</i> через євнухів?“
<p>16 І сказав Мемухан перед царем та князя́ми: „Не перед сами́м царе́м провини́лася цариця Вашті, але <i>й</i> перед усіма́ князя́ми та перед усіма́ народами, що по всіх окру́гах царя Ахашвероша.
<p>17 Бо цари́цин учи́нок ді́йде до всіх жіно́к, <i>і спричи́ниться</i> до пого́рдження їхніх чолові́ків в їхніх оча́х, бо бу́дуть говорити: Цар Ахашверо́ш сказав був приве́сти царицю перед обличчя своє, та вона не прийшла́!
<p>18 І цього дня казатимуть <i>те саме</i> княгині перські та мідійські, що почують про цари́цин учи́нок, до всіх царськи́х князі́в, — і бу́де багато пого́рди та гніву!
<p>19 Якщо цареві <i>це</i> добре, нехай ви́йде царськи́й нака́з від нього й нехай буде записане в зако́нах Персії та Мідії, і нехай не поминеться, щоб Вашті <i>більш</i> не прихо́дила перед обличчя царя Ахашвероша, а її царюва́ння цар дасть іншій, ліпшій від неї.
<p>20 А коли почується царськи́й нака́з, який <i>цар</i> зробить <i>відо́мим</i> у всім своїм царстві, хоч яке велике воно, то всі жінки́ віддадуть честь своїм чоловікам, від великого й аж до мало́го“.
<p>21 І була приємна ця рада в оча́х царя та князі́в, і цар зробив за Мемухановим словом.
<p>22 І порозсила́в він листи до всіх царськи́х окру́г, до кожної округи — письмо́м її, і до кожного наро́ду — мовою його́, щоб кожен чоловік був па́ном у домі своєму, і говорив <i>про це</i> мовою свого наро́ду.

<h4>2</h4>
<p>1 По цих подіях, коли затихла лютість царя Ахашверо́ша, згадав він про Ва́шті, і що́ вона зробила, і що́ було заря́джене про неї.
<p>2 І сказали царські о́троки, його слу́ги: „Нехай пошукають для царя дівчат, уродли́вих на ви́гляд панні́в,
<p>3 і нехай цар призна́чить уря́дників по всіх окру́гах свого царства, і нехай вони зберуть усіх дівчат, панні́в уродли́вого ви́гляду, до за́мку Сузи, до дому жіно́к під руку Геґа́я, царсько́го є́внуха, сто́рожа жіно́к, і дати <i>їм</i> потрібне для їхнього причепу́рення.
<p>4 А та ді́вчина, що бу́де найкраща в царськи́х оча́х, буде царювати замість Ва́шті“. І була приємна ця рада у царе́вих оча́х, — і він зробив так.
<p>5 А в замку Су́зи був один юде́янин, а ім'я́ йому Мордеха́й,<f>[4]</f> син Яіра, сина Шім'ї, сина Кішового, муж Веніями́нівець,
<p>6 що був узятий з Єрусалиму з тим поло́ном, який був узятий ра́зом з Єхонією, царем Юдиним, якого взяв був Навуходоно́сор, цар вавило́нський.
<p>7 І він вихо́вував Гадассу, вона ж Есте́р, дочку́ свого дя́дька, бо не мала вона ні батька, ні матері. А ця ді́вчина була хорошої поста́ви та вродли́вого ви́гляду, а коли помер її ба́тько та мати її, Мордеха́й узяв її собі за дочку́.
<p>8 І сталося, коли був оголо́шений царськи́й нака́з та зако́н його́, і коли збирали багато дівча́т до за́мку Су́зи під руку Геґая, то взята була́ <i>й</i> Есте́р до царсько́го дому під руку Геґая, сто́рожа жіно́к.
<p>9 І була́ та ді́вчина хороша в його оча́х, і мала ласку перед ним, і він приспіши́в видати їй потрібне для її причепу́рення й її ча́стки, та дати їй сімо́х відповідних дівча́т із царсько́го дому. І він перемістив її та дівча́т її до найкращого <i>місця</i> в домі жіно́к.
<p>10 Есте́р не ви́явила ні про наро́д свій, ні про місце свого наро́дження, бо Мордеха́й наказа́в їй, щоб <i>цього</i> вона не виявля́ла.
<p>11 А кожного дня Мордеха́й ходив до подві́р'я дому жіно́к, щоб дові́датись, як мається Есте́р та що́ вона робить.
<p>12 А коли прихо́дила черга́ для кожної ді́вчини вхо́дити до царя Ахашверо́ша, коли кінча́лися дванадцять місяців <i>устано́вленого</i> поря́дку <i>для</i> жіно́к, — бо так виповня́лися дні їхнього причепу́рювання: шість місяців — мирровою оливою, а шість місяців па́хощами та іншим потрібним для причепурювання жіно́к, —
<p>13 то з тим ді́вчина прихо́дила до царя́: давалося їй усе, що вона скаже, щоб воно йшло з нею з дому жіно́к до дому царсько́го.
<p>14 Ввечорі вона прихо́дила, а ра́нком вона верта́лася до другого дому жіно́к під руку Шаазґаза, царсько́го е́внуха, сто́рожа нало́жниць. Вона вже не вхо́дила до царя, хіба б що цар пожадав її, і вона була покли́кана за ім'я́м.
<p>15 А коли настала черга́ для Есте́ри, — дочки́ Авіхая, Мордеха́євого дядька, що взяв її собі за дочку́, — щоб іти до царя, вона нічого не жада́ла, як тільки того, що казав Геґай, царськи́й е́внух, сторож жінок. І Естер мала ласку в очах усіх, хто її бачив!
<p>16 І була́ взя́та Есте́р до царя Ахашвероша, до царсько́го дому його, десятого місяця, він місяць тевет, сьомого року царюва́ння його́.
<p>17 І цар покоха́в Естер понад усіх жіно́к, і вона мала прихи́льність та ласку перед його обличчям понад усіх дівча́т, — і він поклав царську́ корону на її го́лову, і зробив її цари́цею замість Ва́шті.
<p>18 І спра́вив цар велику гости́ну для всіх своїх князі́в та своїх слуг, гостину <i>для</i> Есте́ри, і зробив поле́гшення для окру́г, і дав дару́нка за царсько́ю спроможністю.
<p>19 А коли збирали дівчат другий раз, то Мордеха́й сидів при царські́й брамі.
<p>20 Есте́р <i>же</i> не виявляла місця свого наро́дження та народу свого, як наказав був їй Мордеха́й, бо Есте́р вико́нувала Мордехаєве слово <i>так</i>, як коли була́ в нього на ви́хованні.
<p>21 Тими днями, коли Мордеха́й сидів у царські́й брамі, розгнівалися Біґтан та Тереш, два царські́ е́внухи зо сторожі́в поро́гів, — і заду́мували простягну́ти руку на царя Ахашверо́ша.
<p>22 І стала відо́ма ця річ Мордехаєві, і він доніс <i>про це</i> цариці Есте́р, а Есте́р переказала цареві в імені Мордехая.
<p>23 І була́ розві́дана ця справа, і зна́йдено <i>так</i>, і ті обоє були́ пові́шені на ши́бениці. І було <i>записане</i> це в хро́ніці перед обличчям царськи́м.

<h4>3</h4>
<p>1 По цих подіях цар Ахашверо́ш звеличив Га́мана, сина Гаммедатового, аґаґ'янина, і пови́щив його, і поставив його крісло понад усіх князі́в, що <i>були</i> з ним.
<p>2 А всі цареві раби, що <i>були</i> в царські́й брамі, падали на коліна та вклонялися Га́манові, бо так про нього наказав цар. А Мордеха́й не падав на коліна й не вклоня́вся.
<p>3 І сказали царські́ раби, що <i>були</i> в царські́й брамі, до Мордеха́я: „Чого ти переступа́єш царе́вого нака́за?“
<p>4 І сталося, як вони говорили до нього день-у-день, а він не слу́хався їх, то вони доне́сли Га́манові, щоб побачити, чи втри́мається Мордеха́й <i>у своїм</i> слові, бо він виявив їм, що він юде́янин.
<p>5 І побачив Га́ман, що Мордеха́й не падає на коліна й не вклоняється йому́, — і Га́ман перепо́внився лю́тістю...
<p>6 І пого́рджував він у своїх оча́х простягну́ти руку свою <i>не тільки</i> на Мордехая, самого його, бо доне́сли йому про Мордеха́їв наро́д, і Га́ман шукав <i>випадку</i> ви́губити всіх юде́ян, що <i>були</i> в усьому Ахашверо́шевому царстві, наро́д Мордеха́їв.
<p>7 Першого місяця, він місяць нісан, дванадцятого року царя Ахашверо́ша, ки́дано пу́ра, цебто жеребка́, перед Га́маном із дня на день та з місяця на місяць, і <i>жереб упав на</i> дванадцятий <i>місяць</i>, він місяць адар.
<p>8 І сказав Га́ман до царя Ахашверо́ша: „Є один наро́д, розпоро́шений та поді́лений між наро́дами в усіх окру́гах твого царства, а зако́ни їх рі́зняться від <i>зако́нів</i> усіх наро́дів і зако́нів царськи́х вони не вико́нують, — і цареві не варто позоставля́ти їх.
<p>9 Якщо <i>це</i> цареві вгодне, нехай бу́де написано ви́губити їх, а я відва́жу десять тисяч талантів срібла на руки робітникі́в, щоб уне́сли до царськи́х скарбни́ць“!
<p>10 І зняв цар пе́рсня свого́ зо своєї руки, і дав його Га́манові, синові Гаммедатовому, аґаґ'янинові, нена́висникові юде́їв.
<p>11 І сказав цар до Га́мана: „Це срібло віддаю́ тобі, і <i>дається тобі й</i> той наро́д, щоб робити з ним, як угодно в оча́х твоїх!“
<p>12 І були́ покликані царські́ писарі́ першого місяця тринадцятого дня в ньому, і було написано все так, як наказав Га́ман до царськи́х сатра́пів та до намі́сників, що <i>були</i> над кожною окру́гою, і до князі́в кожного наро́ду, до кожної окру́ги письмо́м його, і до кожного наро́ду мовою його; в імені царя Ахашвероша було написано, і припеча́тано було́ царськи́м пе́рснем.
<p>13 І були́ послані листи через гінці́в до всіх царськи́х окру́г, щоб були повигу́блювані, побиті та понищені всі юдеї від хлопця й аж до старо́го, діти та жінки́ одного тринадцятого дня місяця дванадцятого, він місяць адар, а здо́бич по них пограбува́ти.
<p>14 Ві́дпис із цього листа щоб був виданий <i>як</i> зако́н, у кожній окру́зі, <i>і</i> оголо́шений для всіх наро́дів, щоб були́ готові на цей день.
<p>15 Гінці́ вийшли, пі́гнані царе́вим словом. А зако́н був ви́даний в за́мку Су́зи. А цар та Га́ман сіли до пиття́, а місто Сузи було в замі́шанні.

<h4>4</h4>
<p>1 А Мордеха́й дові́дався про все, що було зро́блено. І розде́р Мордехай одежу свою, і зодягнув вере́тище та <i>посипався</i> по́пелом, і вийшов на сере́дину міста, та й кричав криком сильним та гірки́м!
<p>2 І прийшов він аж під царську́ браму, бо не можна було вхо́дити в царську́ браму в вере́тищному убранні́.
<p>3 А в кожній окру́зі <i>та</i> місці, куди дохо́дило слово царя та його зако́н, <i>були</i> для юдеїв велика жало́ба, і піст, і плач, і голосі́ння, <i>а</i> вере́тище та по́пел були́ ло́жем для багатьох...
<p>4 І прийшли дівчата Есте́рині й е́внухи її, та й доне́сли їй <i>про це</i>. І дуже затремті́ла цариця, і послала одежу зодягнути Мордеха́я та зняти з нього його вере́тище, та він не прийня́в.
<p>5 І покликала Есте́р Гатаха, <i>одного</i> з е́внухів царя, якого він приста́вив до неї, і наказала йому дові́датися про Мордехая, що́ то <i>з ним</i>, і чого то <i>жало́ба</i>?
<p>6 І вийшов Гатах на міську́ пло́щу, що перед царсько́ю брамою.
<p>7 І виявив йому Мордеха́й усе, що спіткало його, і про суму срібла, яку Га́ман сказав відва́жити до царсько́ї скарбни́ці за юдеїв, щоб ви́губити їх.
<p>8 І він дав йому відписа листа зако́ну, що був ви́даний у Су́зах на ви́гублення їх, щоб показав Есте́рі, та щоб доніс їй, і щоб наказа́в їй піти до царя блага́ти його та просити перед його обличчям за її наро́д.
<p>9 І прийшов Гатах, і доніс Есте́рі Мордехаєві слова́.
<p>10 І сказала Есте́р до Гатаха, і наказала йому <i>переказати</i> Мордехаєві:
<p>11 „Усі царські́ раби та народ царськи́х окру́г знають, що кожен чоловік та жінка, що при́йде до царя до вну́трішнього подві́р'я непокликаний, один йому зако́н, — убити <i>його</i>, окрім того, кому цар простягне́ золоте бе́рло, — і буде він жити. А мене не кличуть вхо́дити до царя от уже тридцять день“.
<p>12 І переказали Мордехаєві Есте́рині слова́.
<p>13 І сказав Мордехай відпові́сти Естері: „Не ду́май в душі своїй, що втечеш до царсько́го дому <i>одна</i> з усіх юдеїв...
<p>14 Бо якщо справді бу́деш ти мовча́ти цього ча́су, то поле́гшення та врятува́ння при́йде для юдеїв з іншого місця, а ти та дім твого батька погинете. А хто знає, чи не на час, як оцей, досягла́ ти царства!“
<p>15 І сказала Есте́р відпові́сти Мордехаєві:
<p>16 „Іди, збери всіх юдеїв, що знахо́дяться в Су́зах, і по́стіть за мене, і не їжте й не пийте три дні, ніч та день. Також я та дівча́та мої бу́демо по́стити так, і так прийду́ до царя, хоч <i>це</i> не <i>буде</i> за зако́ном. А якщо я загину, <i>то</i> загину“.
<p>17 І пішов Мордеха́й, і зробив усе, як звеліла йому Есте́р.

<h4>5</h4>
<p>1 І сталося третього дня, і вбрала Естер царські́ шати, та й стала на вну́трішньому подві́р'ї царсько́го дому, навпроти царсько́го дому. А цар сидів на тро́ні свого ца́рства в царсько́му домі навпроти входу до дому.
<p>2 І сталося, як цар побачив царицю Есте́р, що стоїть у брамі, то знайшла́ вона ласку в оча́х його. І цар простягну́в Естері золоте бе́рло, що в руці його, а Есте́р підійшла й доторкнулася до кінця бе́рла.
<p>3 І сказав до неї цар: „Що́ тобі, царице Есте́р? І яке проха́ння твоє? <i>Якщо побажаєш</i> аж до половини царства, то бу́де да́не тобі́!“
<p>4 А Есте́р відказала: „Якщо <i>це</i> цареві вгодне, нехай при́йде цар та Га́ман сьогодні на гости́ну, яку я вчиню йому́!“
<p>5 І сказав цар: „Скоріше покличте Га́мана, щоб виконати Есте́рині слова́!“ І прийшов цар та Га́ман у гости́ну, що вчинила Есте́р.
<p>6 І сказав цар до Есте́ри при питті вина: „Яке жада́ння твоє? І буде тобі да́не. І яке проха́ння твоє? <i>Якщо побажаєш</i> аж до полови́ни царства, то буде зро́блене!“
<p>7 І відповіла́ Есте́р та й сказала: „Моє жада́ння та моє проха́ння <i>таке</i>:
<p>8 Якщо знайшла́ я ласку в царевих оча́х, і якщо <i>це</i> цареві вгодне, щоб вво́лити жада́ння моє й щоб ви́конати проха́ння моє, — нехай при́йде цар та Га́ман на гости́ну, що зроблю́ їм, і взавтра я зроблю́ за царевим словом“.
<p>9 І вийшов Га́ман того дня радісний та добросе́рдий. Та коли Гаман побачив Мордехая в царські́й брамі, і він не встав і не затремтів перед ним, то Га́ман перепо́внився лютістю на Мордехая.
<p>10 Та стримався Гаман, і прийшов до свого дому. І послав він покли́кати своїх при́ятелів та жінку свою Зереш.
<p>11 І розповів їм Гаман про славу свого багатства, та про числе́нність синів своїх, та про все, як звеличив його цар, і як підняв його понад князі́в та слуг царе́вих.
<p>12 І сказав Гаман: „А цариця Естер не привела́ з царем на гости́ну, яку зробила, <i>нікого</i>, крім ме́не. І також наза́втра я покли́каний до неї з царем!
<p>13 Та все це нічого не варте мені цього ча́су, доки я бачу того юдея Мордехая, що сидить у царські́й брамі!“
<p>14 І сказала до нього жінка його Зе́реш та всі його при́ятелі: „Нехай приготують ши́беницю, високу на п'ятдеся́т ліктів, а ра́нком скажи царе́ві, і нехай повісять на ній Мордехая, і пі́деш з царем радісний на гостину“! І була приємна та рада для Гамана, і́ зробив він ту ши́беницю.

<h4>6</h4>
<p>1 Тієї ночі втік був сон <i>від</i> царя, і він сказав прине́сти Книгу пам'яток, Хроніки, — і вони читалися перед обличчям царськи́м.
<p>2 І зна́йдене було́ написане, що Мордехай доніс на Біґдана та Тереша, двох царськи́х е́внухів, зо сторо́жів поро́га, що заду́мували були простягнути руку на царя́ Ахашверо́ша.
<p>3 І сказав цар: „Яка честь та гі́дність зро́блена Мордеха́єві за це?“ І сказали ца́реві о́троки, що прислуго́вували йому: „Нічо́го йому́ не зро́блено“...
<p>4 І спита́в цар: „Хто́ на подві́р'ї?“ А Га́ман прийшов на зо́внішнє подві́р'я царсько́го дому, щоб сказати цареві пові́сити Мордехая на тій ши́бениці, яку пригото́вив для нього.
<p>5 І сказали о́троки царя до нього: „Ось Га́ман стоїть на подві́р'ї“. І сказав цар: „Нехай уві́йде!“
<p>6 І Гаман увійшов, а цар йому сказав: „Що́ зробити з чоловіком, якому цар хоче чести?“ І подумав Гаман у серці своїм: „Кому ж цар зажадає вчинити честь більше, як мені?“
<p>7 І відповів Гаман царе́ві: „Тому чоловікові, якому цар жадає чести,
<p>8 нехай принесу́ть цареву одежу, яку цар зодягав, та коня, що цар їздив на ньому, і щоб була да́на царська́ корона на його го́лову.
<p>9 І дати цю одежу та цього коня на руку котро́гось із старших князі́в царе́вих. І нехай зодя́гнуть того чоловіка, якому цар жадає чести, і нехай во́зять його на коні на міські́й площі, <i>і</i> нехай кличуть перед ним: „Так ро́биться му́жеві, якому цар жадає чести!“
<p>10 І сказав цар до Гамана: „Поспіши, візьми́ одежу та коня, як казав ти, і зроби так юдеєві Мордеха́єві, що сидить у царській брамі. Не пропусти нічого зо всього, що́ ти говорив!“
<p>11 І взяв Гаман одежу та коня, і зодягнув Мордехая, і возив його на міські́й площі, і кричав перед ним: „Так ро́биться му́жеві, якому цар жадає чести!“
<p>12 І вернувся Мордеха́й до царсько́ї брами, а Га́ман поспішив до дому свого сумни́й та закривши го́лову.
<p>13 І розповів Гаман жінці своїй Зереші та всім при́ятелям своїм усе, що спіткало його. І сказали йому мудреці його та жінка його Зе́реш: „Якщо з юдейського насіння Мордехай, перед яким зачав ти падати, <i>то</i> не переможеш його, бо дійсно впаде́ш перед ним!“
<p>14 Ще вони говорили з ним, а е́внухи царські́ прибули́ й поспішили відве́сти Гамана на гости́ну, яку зробила Есте́р.

<h4>7</h4>
<p>1 І прийшов цар та Га́ман на гостину цариці Есте́р.
<p>2 І сказав цар до Есте́ри також другого дня при питті вина: „Яке жада́ння твоє? І буде тобі да́не. І яке проха́ння твоє? <i>Якщо побажаєш</i> аж до половини царства, то бу́де зро́блено!“
<p>3 І відповіла́ цариця Есте́р та й сказала: „Якщо знайшла́ я ласку в оча́х твоїх, о ца́рю, і якщо <i>це</i> царе́ві вгодне, нехай бу́де да́не мені життя моє на жада́ння моє, а наро́д мій — на проха́ння моє!
<p>4 Бо про́дані ми, я та наро́д мій, на ви́гублення, на забі́й та на поги́біль... Та коли б ми були про́дані на рабів та на невільниць, мовчала б я, бо цей у́тиск <i>був би</i> не вартий царе́вого занепоко́єння“.
<p>5 Тоді сказав цар Ахашверо́ш, і повів до цариці Есте́ри: „Хто́ то він, і де то́й, що його серце напо́внило його <i>відвагою</i> чинити так?“
<p>6 І сказала Есте́р: „Нена́висник та ворог — це злий Гаман!“ І Гаман перелякався перед обличчям царя та цариці.
<p>7 А цар у своїй лютості устав від гости́ни, <i>і вийшов</i> до палацового са́ду. А Га́ман став просити царицю Естер за життя своє, бо побачив, що загрожує йому лихо від царя...
<p>8 І цар вернувся з палацового са́ду до дому пиття́ вина, а Гаман припав до ліжка, що на ньому <i>була</i> Есте́р. І цар сказав: „Чи <i>хочеш</i> також збезче́стити царицю в мене в домі?“ <i>Як тільки</i> це слово вийшло з царевих уст, то закрили Гаманове обличчя...
<p>9 І сказав Харвона, один з е́внухів перед царевим обличчям: „Та ось ши́бениця, яку зробив Га́ман для Мордехая, що говорив добре на царя, яка стоїть у Гамановому домі, висока на п'ятдеся́т ліктів“. І сказав цар: „Пові́сьте його на ній!“
<p>10 І пові́сили Га́мана на ши́бениці, яку він пригото́вив був для Мордехая, а лютість царе́ва втихла.

<h4>8</h4>
<p>1 Того дня цар Ахашверо́ш віддав цариці Есте́рі дім Га́мана, нена́висника юдеїв, а Мордеха́й став перед цареве обличчя, бо Есте́р виявила, хто́ він для неї.
<p>2 І зняв цар свого пе́рсня, що забрав від Га́мана, та й дав його Мордеха́єві, а Есте́р настановила Мордехая над Гамановим домом.
<p>3 І Есте́р далі говорила перед обличчям царя. І впала вона перед його ногами, і плакала та блага́ла його відвернути лихо аґаґ'янина Гамана та за́думи його, які заду́мував був на юдеїв.
<p>4 І простягнув цар до Есте́ри золоте бе́рло, а Есте́р устала й стала перед царе́вим обличчям,
<p>5 та й сказала: „Якщо <i>це</i> цареві вго́дне, й якщо знайшла́ я ласку перед обличчям його, і вгодна ця річ перед царевим обличчям та вгодна я в оча́х його, нехай буде написано, щоб були́ пове́рнені ті листи́ за́думів аґаґ'янина Гамана, Гаммедатового сина, що написав був повигу́блювати юдеїв, які є в царевих окру́гах.
<p>6 Бо як я могла б дивитися на лихо, що спітка́є наро́д мій, і як я могла б дивитися на заги́біль ро́ду свого́?“
<p>7 І сказав цар Ахашверо́ш до цариці Есте́ри та до юде́янина Мордеха́я: „Ось я дав Есте́рі дім Гамана, а його повісили на ши́бениці за те, що простя́г був руку свою на юдеїв.
<p>8 А ви пишіть до юдеїв, як добре в ваших оча́х, в імені царя́, і припеча́тайте царськи́м пе́рснем, бо листа́, що був написаний в імені царя та був припеча́таний царськи́м пе́рснем, не можна відмінити“.
<p>9 І були покли́кані царські́ писарі́ того ча́су, місяця третього, — він місяць сіван, двадцять і третього <i>дня</i> в ньому, і було написане все, як наказав був Мордеха́й, до юдеїв, і до сатра́пів, і намісників, і зверхників округ, що від Году й аж до Кушу,<f>[5]</f> — сто й двадцять і сім окру́г, і до кожної окру́ги письмо́м її, і до кожного народу мовою його, та до юдеїв їхнім письмо́м та їхньою мовою.
<p>10 І понапи́сував він листи́ в імені царя Ахашвероша, і поприпеча́тував пе́рснем царськи́м, і послав через гінці́в на ко́нях, які їздять на держа́вних ко́нях, ко́нях баски́х,
<p>11 що цар дав <i>право</i> юдеям, які <i>живуть</i> у кожному місті, зібратися й стати за своє життя, ви́губити, забити та погубити всяке ві́йсько наро́ду та окру́ги, що нена́видять їх, дітей та жінок, а здо́бич по них — розграбува́ти,
<p>12 одно́го дня по всіх окру́гах царя Ахашвероша, — тринадцятого <i>дня</i> дванадцятого місяця, — він місяць ада́р.
<p>13 Відпис цього листа́ щоб був ви́даний, як зако́н, у кожній окрузі, <i>по́сланий був</i> відкри́тий для всіх наро́дів, і щоб юдеї були гото́ві на той день помсти́тися на своїх ворогах.
<p>14 Гінці́, що поїхали ве́рхи на швидки́х конях, вийшли, приспі́шені та пі́гнані царськи́м словом. А цей нака́з був да́ний у за́мку Су́зи.
<p>15 А Мордехай вийшов з-перед царе́вого обличчя в царські́й одежі, блакитній та білій, а <i>на ньому</i> велика золота корона та віссо́нний і пурпу́ровий заві́й. І місто Су́зи раділо та тішилося!
<p>16 Юдеям було <i>тоді</i> світло, і радість, і веселість, і честь!
<p>17 І в кожній окру́зі та в кожному місті, куди досяга́є слово царя та зако́н його, <i>була́</i> юдеям радість та веселість, бе́нкет та свято! І багато-хто з наро́дів кра́ю стали юде́ями, бо на них напав страх перед юде́ями.

<h4>9</h4>
<p>1 А дванадцятого місяця, — він місяць ада́р, — тринадцятого дня в ньому, коли нака́з царя та зако́н його мали бути ви́конані, дня, коли вороги́ юдеїв сподівалися запанува́ти над ними, поверну́лося те <i>так</i>, що вони, юдеї, запанува́ли над нена́висниками своїми,
<p>2 зібра́лися юдеї в своїх міста́х по всіх окру́гах царя Ахашвероша, щоб простягну́ти руку на тих, що заду́мували їм лихо, та ніхто́ не став перед ними, бо страх перед ними напав на всі наро́ди.
<p>3 А всі зверхники округ, і сатрапи, і намісники, і викона́вці царсько́ї праці підтри́мували юдеїв, бо напав на них страх перед Мордехаєм.
<p>4 Бо Мордеха́й <i>став</i> великим у царсько́му домі, а вістка про нього покоти́лась по всіх окру́гах, бо той чоловік, Мордехай, усе ріс.
<p>5 І били юдеї всіх своїх ворогі́в, побива́ючи мече́м, і забиваючи та вигу́блюючи <i>їх</i>, і робили з своїми ворогами за своєю волею.
<p>6 А в за́мку Су́зи юдеї позабивали та повигу́блювали п'ять сотень чоловіка,
<p>7 і Паршандату, і Далфона, і Аспату,
<p>8 і Пората, і Адалію, і Арідата,
<p>9 і Пармашту, і Арісая, і Арідая, і Вайзата,
<p>10 десятьо́х синів Га́мана, Гаммедатового сина, нена́висника юдеїв, забили, а на грабу́нок не простягли своєї руки.
<p>11 Того дня число забитих у за́мку Су́зи прийшло перед цареве обличчя.
<p>12 І сказав цар до цариці Есте́ри: „У за́мку Су́зи юдеї позабива́ли та повигу́блювали п'ять сотень чоловіка та десятьох Гаманових синів. Що вони зробили в решті царевих окру́г? І яке жада́ння твоє? І бу́де тобі вво́лене. І яке ще проха́ння твоє? І бу́де зро́блене“.
<p>13 І відповіла Есте́р: „Якщо <i>це</i> цареві вгодне, нехай бу́де да́не юдеям, що в Су́зах, також узавтра вчинити за зако́ном цього дня, а десятьох Гаманових синів нехай повісять на ши́бениці“.
<p>14 І сказав цар, щоб було зро́блено так, — і був да́ний зако́н у Сузах, а десятоьх Га́манових синів повісили.
<p>15 І зібра́лися юдеї, що в Су́зах, також чотирна́дцятого дня місяця ада́р, і ви́били в Су́зах три сотні чоловіка, а на грабу́нок не простигли своєї руки.
<p>16 А решта юдеїв, що <i>жили</i> по царськи́х окру́гах, зібралися та й стали <i>до бо́ю</i> за своє життя, і відпочи́ли від ворогів своїх. І позабива́ли вони між своїми нена́висниками сімдеся́т і п'ять тисяч, а на грабу́нок не простягли́ своєї руки.
<p>17 <i>Це було</i> трина́дцятого <i>дня</i> місяця адара, а чотирна́дцятого в ньому <i>настав</i> мир, — і зробили його днем гости́ни та радости.
<p>18 А юдеї, що в Су́зах, збиралися тринадцятого <i>дня</i> в ньому та чотирна́дцятого в ньому, а мир <i>мали</i> п'ятнадцятого <i>дня</i> в ньому, — і зробили його днем гости́ни та радости.
<p>19 Тому́ то юдеї неогоро́джених селищ, що сидять по неогоро́джених містах, роблять чотирна́дцятий день місяця адара <i>днем</i> радости й гостини та свята, та <i>днем</i> посила́ння дару́нків один о́дному.
<p>20 А Мордехай описав ці події, і порозсилав листи́ до всіх юдеїв, що по всіх окру́гах царя Ахашвероша, до близьки́х та далеких,
<p>21 щоб вони постанови́ли святкува́ти чотирна́дцятий день місяця ада́ра та п'ятнадцятий день у ньому кожного року,
<p>22 як ті дні, коли юдеї відпочи́ли від ворогів своїх, і <i>як</i> той місяць, коли їм сум оберну́вся на радість, жало́ба — на свято, щоб зробити їх днями гости́ни та радости, і посила́ння дару́нків один о́дному та дару́нків убогим.
<p>23 І прийняли́ юдеї це, що зачали́ робити, і про що́ написав їм Мордеха́й,
<p>24 що аґаґ'янин Га́ман, син Гаммедатів, нена́висник усіх юдеїв, замишля́в був на юдеїв, щоб ви́губити їх, і кидав пу́ра, цебто жеребка́, на збенте́ження їх та на згубу їхню.
<p>25 Та коли прийшла вона, <i>Естер</i>, перед обличчя, царя́ він наказав листом: „Нехай обе́рнеться його злий за́дум, якого він заду́мав був на юдеїв, на його го́лову!“ І повісили його та синів його на ши́бениці.
<p>26 Тому́ то й назвали ці дні: Пурі́м,<f>[6]</f> від імени „пур“. Тому то згідно зо всіма́ словами цього листа, і що вони бачили про це й що тра́пилося з ними,
<p>27 юдеї постанови́ли й прийняли́ на себе й на наща́дків своїх, та на всіх, хто поєдна́ється з ними, і не відсту́плять, <i>але́</i> щоб святкува́ти два ті дні кожного року згідно з напи́саним про них та згідно з їхнім ча́сом.
<p>28 А дні ці мають спомина́тися та святкува́тися в кожному поколінні, у кожному ро́ді, у кожній окру́зі, у кожному місті. А ці дні, Пурі́м, не минуться між юде́ями, а пам'ять про них не скінчи́ться з їхнього насіння.
<p>29 І написала цариця Есте́р, дочка Авіхаїлова, та юдеянин Мордехай з сильним домага́нням другий раз <i>про те</i>, щоб вико́нувати цього листа́ про Пурім.
<p>30 І порозсила́в він листи́ до всіх юдеїв, до ста й двадцяти́ й семи окру́г Ахашверо́шового ца́рства, зо словами миру та правди,
<p>31 щоб вони вико́нували ті дні Пурім у їх озна́чених часа́х, як постанови́в про них юде́янин Мордеха́й та цариця Есте́р, і як вони <i>самі</i> постанови́ли на себе та на наща́дків своїх при́писи пості́в та їхнього голосі́ння.
<p>32 А Есте́рин нака́з стве́рдив ці при́писи про Пурі́м, і було́ <i>це</i> запи́сане в книгу.

<h4>10</h4>
<p>1 І наклав цар Ахашверо́ш дани́ну на землю та на морські острови́.
<p>2 А ввесь чин його сили та його лица́рских діл, і вира́зний о́пис вели́чности Мордеха́я, що звели́чив його цар, — ось вони опи́сані в Книзі Хронік царів мідійських та перських.
<p>3 Бо юде́янин Мордеха́й <i>був</i> другий по царі Ахашверо́ші, і великий для юдеїв, і милий для багатьох братів своїх, який шукав добра для наро́ду свого й говорив „мир!“ для всіх наща́дків своїх.


