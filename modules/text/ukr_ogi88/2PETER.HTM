<h2>2-е Петра</h2>

<h4>1</h4>
<p>1 Симеон<f>[1]</f> Петро, раб та апо́стол Ісуса Христа, до тих, хто одержав із нами рівноці́нну віру в праведності Бога нашого й Спасителя Ісуса Христа:
<p>2 благодать вам та мир нехай примно́житься в пізна́нні Бога й Ісуса, Господа нашого!
<p>3 Усе, що <i>потрібне</i> для життя та побожности, подала́ нам Його Божа сила пізна́нням Того, Хто покликав нас славою та чесно́тою.
<p>4 Через них даро́вані нам цінні та великі обі́тниці, щоб ними ви стали уча́сниками Божої Істо́ти, утікаючи від пожадливого світового тління.
<p>5 Тому́ докладіть до цього всю пильність, і покажіть у вашій вірі чесно́ту, а в чесно́ті — пізна́ння,
<p>6 а в пізнанні — стри́мання, а в стри́манні — терпеливість, а в терпеливості — благоче́стя,
<p>7 а в благочесті — брате́рство, а в братерстві — любов.
<p>8 Бо коли це в вас є та примно́жується, то воно зробить <i>вас</i> нелінивими, ані безплідними для пізна́ння Господа нашого Ісуса Христа.
<p>9 А хто цього не має, той сліпий, короткозо́рий, він забув про очи́щення з своїх давніх гріхів.
<p>10 Тому́, браття, тим більше дба́йте чинити міцни́м своє покли́кання та ви́брання, бо, ро́блячи так, ви ніко́ли не спіткне́тесь.
<p>11 Бо щедро відкриється вам вхід до вічного Царства Господа нашого й Спасителя Ісуса Христа.
<p>12 Тому то ніко́ли я не зане́дбую про це вам нагадувати, хоч ви й знаєте, і впе́внені в тепе́рішній правді.
<p>13 Бо вважаю я за справедливе, доки я в цій оселі, спону́кувати вас нага́дуванням,
<p>14 знаючи, що я незаба́ром повинен покинути оселю свою, як і Госпо́дь наш Ісус Христос об'явив мені.
<p>15 А я пильнуватиму, щоб ви й по моє́му відхо́ді за́вжди мали це в пам'яті.
<p>16 Бо ми сповістили вам силу та прихід Господа нашого Ісуса Христа, не йдучи за хитро видуманими байка́ми, але бувши самови́дцями Його ве́личі.
<p>17 Бо Він честь та славу прийняв від Бога Отця, як до Нього прийшов від величної слави голос такий: „Це Син Мій Улю́блений, що Його Я вподо́бав!“
<p>18 І цей голос, що з неба зійшов, ми чули, як із Ним були на святій горі.
<p>19 І ми маємо слово пророче певніше. І ви добре робите, що на нього вважаєте, як на світильника, що світить у темному місці, аж поки зачне розвидня́тися, і світова́ зірни́ця засяє у ваших серцях,
<p>20 бо ви знаєте перше про те, що жодне проро́цтво в Писа́нні від власного ви́яснення не залежить.
<p>21 Бо проро́цтва ніко́ли не було з волі лю́дської, а звіщали <i>його</i> святі Божі му́жі, прова́джені Духом Святим.

<h4>2</h4>
<p>1 А між людом були́ й неправдиві пророки, як і бу́дуть між вас учителі неправдиві, що впрова́дять згубні єресі, відречу́ться від Влади́ки, що викупив їх, і стягнуть на себе самі скору погибіль.
<p>2 І багато-хто пі́дуть за пожадливістю їхньою, а через них доро́га правдива знева́житься.
<p>3 І в заже́рливості вони бу́дуть ловити вас словами обле́сними. Суд на них відда́вна не ба́риться, а їхня загибіль не дрімає!
<p>4 Бо як Бог анголі́в, що згрішили, не помилував був, а в кайда́нах те́мряви вкинув до а́ду, і передав зберігати на суд;
<p>5 і Він не помилував першого світу, а зберіг <i>само</i>во́сьмого Но́я, проповідника праведности, і навів пото́п на світ безбожних;
<p>6 і міста́ Содо́м і Гомо́рру спопели́в, засудивши на зни́щення, і дав при́клада для майбутніх безбожників,
<p>7 а врятував праведного Ло́та, змученого поводженням розпусних людей, —
<p>8 бо цей праведник, живши між ними, день-у-день мучив <i>свою</i> праведну душу, ба́чачи й чуючи вчинки безбожні, —
<p>9 то вміє Господь рятувати побожних від спокуси, а неправедних берегти на день суду для кари,
<p>10 а надто тих, хто ходить за нечистими пожадли́востями тіла та погорджує вла́дою; зухвалі свавільці, що не бояться зневажати слави,
<p>11 хоч анголи́, бувши міццю та силою більші <i>за них</i>, не несуть до Господа знева́жливого суду на них.
<p>12 Вони, немов звірина́ нерозумна, зроджена природою на зло́влення та загибіль, зневажають те, чого не розуміють, і в тлінні своїм будуть знищені,
<p>13 і при́ймуть запла́ту за лихі вчинки. Вони повсякденну розпусту вважають за ро́зкіш; <i>самі</i> бруд та неслава, вони насолоджуються своїми оманами, бенкету́ючи з вами.
<p>14 Їхні очі напо́внені пере́любом та гріхом безупинним; вони зва́блюють душі незмі́цнені; вони, діти прокляття, мають серце, привче́не до заже́рливости.
<p>15 Вони покинули про́сту дорогу та й заблудили, і пішли слідо́м за Валаа́мом Бео́ровим, що полюбив нагороду несправедливости,
<p>16 але був докорений у своїм беззако́нні: німа під'яре́мна ослиця проговорила лю́дським голосом, та й бе́зум пророка спинила.
<p>17 Вони — джере́ла безводні, хмари, бурею гнані; для них пригото́ваний мо́рок те́мряви!
<p>18 Бо, висло́влюючи марне́ базі́кання, вони зваблюють пожадливістю ті́ла <i>й</i> розпустою тих, хто ледве втік від тих, хто живе в розпусті.
<p>19 Вони волю обіцюють їм, самі бувши рабами тління. Бо хто ким переможений, той тому й раб.
<p>20 Бо коли хто втече від нечистости світу через пізна́ння Господа й Спасителя Ісуса Христа, а <i>пото́му</i> знов заплутуються ними та перемагаються, — то останнє буває для них гірше першого.
<p>21 Бо краще було б не пізнати їм дороги праведности, аніж, пізнавши, вернутись назад від пере́даної їм святої заповіді!
<p>22 Бо їм трапилося за правдивою при́казкою: „Вертається пес до своєї блюво́тини“, та: „Помита свиня <i>йде</i> валятися в калюжу“.

<h4>3</h4>
<p>1 Це вже другого листа пишу́ я до вас, улюблені. У них нага́дуванням я буджу́ вашу чисту думку,
<p>2 щоб ви пам'ятали слова́, що святі пророки давніше звістили їх вам, і заповідь Господа й Спасителя, що <i>оде́ржали</i> через ваших апо́столів.
<p>3 Насампере́д знайте оце, що в останні дні при́йдуть із на́смішками глузії́, що ходитимуть за своїми пожадливостями,
<p>4 та й скажуть: „Де обі́тниця Його прихо́ду? Бо від того ча́су, як позасинали наші батьки, усе залиша́ється так від поча́тку творі́ння“.
<p>5 Бо сховане від тих, хто хоче цього, що небо було напоча́тку, а земля із води та водою скла́дена словом Божим,
<p>6 тому́ тодішній світ, водою пото́плений, згинув.
<p>7 А теперішні небо й земля заховані тим самим словом, і зберігаються для огню на день суду й загибелі безбожних людей.
<p>8 Нехай же одне це не буде заховане від вас, улю́блені, що в Господа один день — немов тисяча ро́ків, а тисяча ро́ків — немов один день!
<p>9 Не ба́риться Госпо́дь із обі́тницею, як деякі вважають це барі́нням, але вам довготе́рпить, бо не хоче, щоб хто загинув, але щоб усі наверну́лися до каяття́.
<p>10 День же Господній прибу́де, як злодій вночі, коли з гу́ркотом небо мине, а стихі́ї, розпе́чені, ру́нуть, а земля та діла, що на ній, погорять.
<p>11 А коли все оце поруйнується, то якими мусите бути в святому житті та в побожності ви,
<p>12 що чекаєте й прагнете скорого прихо́ду Божого дня, в якім небо, палючися, зникне, а розпа́лені стихії розтопляться?
<p>13 Але за Його обі́тницею ми чекаємо неба ново́го й ново́ї землі, що праведність на них пробуває.
<p>14 Тож, улю́блені, чека́ючи цього, попильнуйте, щоб ви знайшлися для Нього нескверні та чисті у мирі.
<p>15 А довготерпіння Господа нашого вважайте за спасі́ння, як і улю́блений брат наш Павло написав був до вас за даною йому мудрістю,
<p>16 як і по всіх посла́ннях, що в них він говорить про це. У них є дещо тя́жко зрозуміле, що не́уки та незміцнені перекручують, як і інші Писа́ння, на власну загибіль свою́.
<p>17 Тож ви, улю́блені, знаючи <i>це</i> напере́д, стережіться, щоб не були ви зве́дені блу́дом безбожних і не відпали від свого вґрунтува́ння,
<p>18 але щоб зростали в благода́ті й пізна́нні Господа нашого й Спасителя Ісуса Христа. Йому слава і тепер, і дня вічного! Амі́нь.


