<h2>Огiй</h2>

<h4>1</h4>
<p>1 Другого року царя Да́рія, шостого місяця, першого дня місяця, було́ Господнє слово через пророка Огі́я<f>[1]</f> до Зорова́веля, Шеалтіїлового сина, Юдиного намі́сника, та до Ісуса, Єгосада́кового сина, великого священика,<f>[2]</f> кажучи:
<p>2 „Так говорить Госпо́дь Савао́т, промовляючи: Наро́д цей говорить: Не прийшов тепер час дому Господнього, щоб бути збудо́ваним!“
<p>3 І було Господнє слово через пророка Огі́я, говорячи:
<p>4 „Чи час вам сидіти по ваших дома́х, покритих ка́флями, хоч дім цей збу́рений?
<p>5 А тепер отак промовляє Госпо́дь Савао́т: Зверніть ваше серце до ваших дорі́г!
<p>6 Багато ви сієте, та збираєте мало, їсте, — та не наси́чуєтеся, п'єте — та не напива́єтеся, зодяга́єтеся — та не тепло вам, а той, хто заробляє, заробляє для діря́вого гаманця́.
<p>7 Так говорить Господь Савао́т: Зверніть ваше серце до ваших дорі́г!
<p>8 Виходьте на го́ру, і спроваджуйте дерево, і храм цей будуйте, — і в ньому знайду́ Я вподо́бу, та буду шано́ваний, каже Господь.
<p>9 Звертаєтесь до числе́нного, та <i>виходить</i> ось мало, і що прино́сите в дім, то розвіюю те. Защо? питає Господь Саваот. — За храм Мій, що збу́рений він, а ви кожен женете до дому свого.
<p>10 Тому́ то над вами затрималось небо давати росу́, а земля урожай свій заде́ржала.
<p>11 І Я кликав посу́ху на край, і на го́ри, і на збіжжя, і на сік виноградний, і на молоду́ оливку, і на те, що земля видає, і на люди́ну, і на худобу, і на всю працю рук“.
<p>12 І Зорова́вель, син Шалтіелів, та Ісус, син Єгосадака, великого священика, та вся решта наро́ду послухалися голосу Господа, Бога свого, і слів пророка Огі́я, як послав його Господь, їхній Бог. І боявся наро́д лиця Господнього.
<p>13 І сказав Огі́й, посол Господній, від Господа посланий до наро́ду, говорячи: „Я з вами, говорить Госпо́дь!“
<p>14 І збудив Господь духа Зорова́веля, сина Шалтіїлового, намісника Юдиного, і духа Ісуса, сина Єгосадака, великого священика, і духа всієї решти наро́ду, і вони поприхо́дили, і зробили роботу в домі Господа Саваота, їхнього Бога,
<p>15 двадцятого й четвертого дня шостого місяця, другого року царя Да́рія.

<h4>2</h4>
<p>1 Сьомого <i>місяця</i>, двадцятого й першого <i>дня</i> місяця було слово Господнє через пророка Огія таке:
<p>2 „Скажи но до Зорова́веля, сина Шалтіїлового, намісника Юдиного, і до Ісуса, сина Єгосадакового, великого священика, та до решти наро́ду, говорячи.
<p>3 Хто серед вас позостався, що бачив цей дім у першій його славі? А яким ви бачите його тепер? Чи ж не є він супроти того, як ніщо́ в ваших оча́х?
<p>4 А тепер будь му́жній, Зорова́велю, говорить Госпо́дь, і зміцнися, Ісусе, сину Єгосадаків, священику великий, і зміцнися, ввесь наро́де землі, говорить Госпо́дь, і робіть, бо Я з вами, говорить Господь Савао́т.
<p>5 Сло́ва, якими Я склав з вами <i>заповіта</i>, коли ви вихо́дили з Єгипту, а дух Мій пробува́є серед вас, не бійтеся!
<p>6 Бо так промовляє Господь Савао́т: Ще раз, — а станеться це незаба́ром, — і Я затрясу́ небо та землю, і море та суході́л!
<p>7 І затрясу́ всіма́ наро́дами, і при́йдуть кошто́вності всіх наро́дів, і напо́вню цей дім славою, говорить Госпо́дь Савао́т.
<p>8 Моє срі́бло й Моє золото, говорить Господь Саваот.
<p>9 Більша буде слава цього останнього дому від першого, говорить Господь Саваот, і на цьому місці Я дам мир, говорить Госпо́дь Саваот“.
<p>10 Двадцятого й четвертого <i>дня</i>, дев'ятого <i>місяця</i>, другого року Да́рія було́ слово Господнє через пророка Огі́я таке:
<p>11 „Так говорить Госпо́дь Савао́т: Запитай но священиків про Зако́на, гово́рячи:
<p>12 Ось несе хтось освячене м'ясо в полі́ своєї оде́жі, і доторкне́ться поло́ю своєю до хліба, чи до потра́ви, чи до вина, чи до оливи, чи до якої пожи́ви, — чи стане <i>те</i> освя́ченим? І священики відповіли́ та й сказали: „Ні!“
<p>13 Тоді Огі́й сказав: Якщо б нечистий через мертвого доторкну́вся до всього цього, чи стане воно нечистим? І відповіли священики та й сказали: „Стане нечистим!“
<p>14 І відповів Огій та й сказав: „Отакий наро́д цей, і такий цей люд перед Моїм лицем, — говорить Госпо́дь, — і такий усякий чин їхніх рук, і що вони складають там, — нечисте воно!
<p>15 А тепер зверніть но своє серце <i>на час</i> від цього дня й далі, <i>ще</i> по́ки не був покла́дений камінь до каменя в Господньому храмі.
<p>16 Відко́ли то було, що прихо́див <i>бувало</i> до копи́ці <i>набирати</i> двадцять <i>мір</i>, а було <i>тільки</i> десять, прихо́див до чави́ла набрати п'ятдесят мір, а було двадцять.
<p>17 Бив Я вас посу́хою й зеленя́чкого та гра́дом, усі чи́ни ваших рук, та не кли́кали ви до Мене, говорить Госпо́дь.
<p>18 Зверніть ваші серця́ <i>на час</i> від цього дня й далі, від дня двадцятого й четвертого, дев'ятого <i>місяця</i>, від того дня, коли був засно́ваний Господній храм, зверніть ваше серце <i>на це</i>.
<p>19 Чи є ще насіння в комо́рі? Бо ще виноград, і фіґове дерево, і дерево грана́тове, і дерево оли́вкове, — <i>ніщо</i> не прино́сило <i>пло́ду</i>. Від цього дня Я поблагословлю́ їх“.
<p>20 І було́ слово Господнє до Огі́я вдруге двадцятого й четвертого <i>дня того ж</i> місяця таке:
<p>21 Скажи Зорова́велю, намісникові Юдиному, говорячи: Я затрясу́ небо та землю,
<p>22 і попереверта́ю тро́ни царств, і повигу́блюю силу поганських царств, і попереверта́ю колесни́ці та тих, хто їздить у них, і попа́дають коні та їхні верхівці́, один мечем о́дного.
<p>23 Того дня, — говорить Госпо́дь Савао́т, — візьму́ Я тебе, Зорова́велю, сину Шеалтіїлів, Мій ра́бе, — говорить Господь, — і покладу́ тебе, немов ту печа́тку, бо Я тебе вибрав, говорить Госпо́дь Савао́т“.


