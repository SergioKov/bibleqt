<h2>Екклезiяст</h2>

<h4>1</h4>
<p>1 Книга Пропові́дника,<f>[1]</f> сина Давидового, царя в Єрусалимі.
<p>2 Наймарні́ша марно́та, сказав Пропові́дник, наймарні́ша марно́та, — марно́та усе!
<p>3 Яка ко́ристь люди́ні в усім її тру́ді, який вона робить під сонцем?
<p>4 Поколі́ння відхо́дить, й поколі́ння приходить, а земля вікові́чно стоїть!
<p>5 І со́нечко схо́дить, і сонце заходить, і поспішає до місця свого́, де схо́дить воно.
<p>6 Віє вітер на пі́вдень, і на північ верта́ється, кру́титься, крутиться він <i>та й</i> іде, і на круг свій верта́ється вітер.
<p>7 Всі пото́ки до моря пливуть, але море — воно не напо́внюється: до місця, ізві́дки пливуть, ті потоки вони поверта́ються, щоб <i>зно́ву</i> плисти́!
<p>8 Повні тру́ду всі ре́чі, — люди́на сказати <i>всього́</i> не потра́пить! Не наси́титься ба́ченням око, і не напо́вниться слу́ханням ухо.
<p>9 Що було́, воно й бу́де, і що робилося, бу́де робитись воно, — і немає нічо́го ново́го під сонцем!
<p>10 Буває таке, що про нього говорять: „Дивись, — це нове́!“ <i>Та</i> воно вже було́ від вікі́в, що були́ перед нами!
<p>11 Нема згадки про перше, а тако́ж про насту́пне, що бу́де, — про них згадки не бу́де між тими, що бу́дуть пото́му.
<p>12 Я, Проповідник, був царем над Ізраїлем в Єрусалимі.
<p>13 І поклав я на серце<f>[2]</f> своє, щоб шукати й дослі́джувати мудрістю все, що робилось під небом. Це праця тяжка́, яку дав Бог для лю́дських синів, щоб мозо́литись нею.
<p>14 Я бачив усі справи, що чини́лись під сонцем: й ось усе це — марно́та та ло́влення вітру!
<p>15 Покри́вленого не напра́виш, а неісну́ючого не полі́чиш!
<p>16 Говорив я був з серцем<f>[2]</f> своїм та казав: Ось я велику премудрість набув, Найбільшу за всіх, що до ме́не над Єрусалимом були́. І бачило серце<f>[2]</f> моє всяку мудрість і знання.
<p>17 І поклав я на серце<f>[2]</f> своє, щоб пізнати премудрість, і пізнати безу́мство й глупо́ту, — <i>і</i> збагну́в я, що й це <i>все</i> — то ло́влення вітру!
<p>18 Бо при мно́гості мудрости мно́житься <i>й</i> кло́піт, хто ж пізна́ння побільшує, той побільшує <i>й</i> біль!

<h4>2</h4>
<p>1 Сказав був я в серці своє́му: Іди но, хай ви́пробую тебе радістю, і придивись до добра́, — та й воно ось марно́та.
<p>2 На сміх я сказав: „Нерозумний“, а на радість: „Що́ робить вона?“
<p>3 Задумав я в серці своє́му вином оживля́ти своє тіло, і прова́дити мудрістю серце своє, і що буду держатись глупо́ти, аж поки побачу, що́ ж добре для лю́дських синів, що робили б під небом за короткого ча́су свого життя.
<p>4 Поробив я великі діла́: поставив для себе доми́, задля се́бе садив виноградники,
<p>5 запрова́див для себе садки́ та гаї́, і понаса́джував в них усіля́ких дерев овоче́вих.
<p>6 Наробив я для себе ставі́в, щоб полива́ти із них ліс дере́в, що виро́стали.
<p>7 Набував я для себе рабів та неві́льниць, були в мене й домі́вники. А худо́би великої та худоби дрібно́ї було в мене більше, ніж у всіх, що в Єрусалимі до ме́не були́!
<p>8 Назбирав я собі також срі́бла та золота, і ска́рбів царів та прові́нцій, завів я собі співакі́в та співа́чок, і <i>всякі</i> приє́мнощі лю́дських синів, жінок — нало́жниць.
<p>9 І звели́чувавсь я усе більше та більше, над усіх, що в Єрусалимі до мене були́, моя мудрість стояла також при мені.
<p>10 І всього́, чого очі мої пожада́ли, я їм не відмо́влював: я не стримував се́рця свого від жодної втіхи, бо ті́шилось серце моє від усякого тру́ду мого́, — і це була частка моя від усякого тру́ду свого!
<p>11 Та коли́ я зверну́вся до всіх своїх чи́нів, що їх поробили були́ мої ру́ки, і до тру́ду, що я потрудився був, ро́блячи, — й ось усе це марно́та та ло́влення вітру, і немає під сонцем нічого кори́сного!
<p>12 І звернувсь я, щоб бачити мудрість, і бе́зум, і ду́рощі. Бо що <i>зро́бить</i> люди́на, що при́йде вона по царі? <i>Тільки те</i>, що вона вже зробила!
<p>13 І я побачив, що є перева́га у мудрости над глупото́ю, як є перевага у світла над те́мрявою:
<p>14 у мудрого очі його в голові́ його, а безглу́здий у те́мряві ходить; та теж я пізнав, що доля одна всім їм тра́питься!
<p>15 І промовив я в серці своє́му: Коли доля, яка нерозумному трапиться, трапиться також мені, то на́що тоді я мудрі́шим ставав? І я говорив був у серці своїм, що марно́та й оце.
<p>16 Не лишається пам'яти про мудрого, як і про нерозумного, на вічні віки́, — в днях насту́пних зовсім все забу́деться, і мудрий вмирає так са́мо, як <i>і</i> нерозумний.
<p>17 І життя я знена́видів, бо проти́вний мені <i>кожен</i> чин, що під сонцем він чи́ниться, — бо все це марно́та та ло́влення вітру!
<p>18 І знена́видів я ввесь свій труд, що під сонцем труди́вся я був, — <i>бо</i> його позоста́влю люди́ні, що буде вона по мені,
<p>19 а хто знає, чи мудрий той буде чи нерозумний, хто запанує над цілим трудом моїм, над яким я трудився й змудрі́в був під сонцем? Це марно́та також.
<p>20 І я обернувся <i>чини́ти</i>, щоб серце моє прийшло в ро́зпач від усього труда́, що чинив я під сонцем.
<p>21 Бо буває люди́на, що тру́диться з мудрістю, зо знання́м та із хи́стом, та все полишає на долю люди́ні, яка не трудила́ся в то́му: Марно́та й оце й зло велике!
<p>22 Та й що має люди́на зо всього свойого труда́ та із кло́поту серця свого, що під сонцем працює вона?
<p>23 Бо всі дні її — муки, а смуток — робо́та її, <i>і</i> навіть вночі її серце споко́ю не знає, — теж марно́та й оце!
<p>24 Нема ліпшого <i>зе́мній</i> люди́ні <i>над те</i>, щоб їсти та пити, і щоб душа її бачила добре із тру́ду свого́. Та й оце <i>все</i>, я бачив, воно з руки Бога!
<p>25 Бо хто буде їсти, і хто спожива́ти <i>спроможе</i> без Нього?
<p>26 Бо люди́ні, що перед лицем Його до́бра, дає Він премудрість, і пізна́ння, і радість; а грішникові Він роботу дає, щоб збирати й грома́дити, — щоб <i>пізніше</i> віддати тому́, хто добрий перед Божим лицем. Марно́та і це <i>все</i> та ло́влення вітру!

<h4>3</h4>
<p>1 Для всього свій час, і година <i>своя́</i> кожній справі під небом:
<p>2 час роди́тись і час помирати, час садити і час виривати поса́джене,
<p>3 час вбивати і час лікувати, час руйнувати і час будувати,
<p>4 час плакати й час регота́ти, час ридати і час танцювати,
<p>5 час розкида́ти каміння і час каміння грома́дити, час обіймати і час ухилятись обі́ймів,
<p>6 час шукати і час розгубити, час збирати і час розкида́ти,
<p>7 час дерти і час зашивати, час мовчати і час говорити,
<p>8 час кохати і час ненави́діти, час війні і час миру!
<p>9 Яка ко́ристь трудя́щому в тім, над чим тру́диться він?
<p>10 Я бачив роботу, що Бог був дав лю́дським синам, щоб труди́лись над нею,
<p>11 — усе Він прега́рним зробив свого ча́су, і вічність поклав їм у серце, хоч не розуміє люди́на тих діл, що Бог учинив, від поча́тку та аж до кінця́.
<p>12 Я знаю, немає <i>нічо́го</i> в них кращого, як тільки радіти й робити добро́ у своєму житті.
<p>13 І отож, як котри́й чоловік їсть та п'є і в усім своїм тру́ді радіє добром, — це дар Божий!
<p>14 Я знаю, що все, що Бог робить, воно зостається навіки, — до того не можна нічого додати, — і з того не можна нічого відня́ти, і Бог <i>так</i> зробив, щоб боялись Його!
<p>15 Що є, то було́ вже воно, і що статися має — було вже, бо минуле відно́влює Бог!
<p>16 І я бачив під сонцем іще: місце су́ду, — <i>а</i> в нім беззако́ння, і місце правди, — у ньому ж неправда.
<p>17 Я сказав був у серці своє́му: Судитиме Бог справедливого й несправедливого, бо для кожної справи є час, і на всяке там ді́ло.
<p>18 Я сказав був у серці своє́му: <i>Це</i> для лю́дських синів, щоб Бог випробо́вував їх, і щоб бачити їм, що вони як ті зві́рі,
<p>19 бо доля для лю́дських синів і доля звіри́ни — однакова доля для них: як оці помирають, так само вмирають <i>і</i> ті, і для всіх один по́дих, і нема над твариною ви́щости людям, — марно́та бо все!
<p>20 Все до місця одно́го йде: все постало із по́роху, і ве́рнеться все знов до пороху.
<p>21 Хто <i>те</i> знає, чи дух лю́дських синів підійма́ється вго́ру, і чи спуска́ється вділ до землі дух скотини?
<p>22 І я бачив, — нема чоловікові кращого, як діла́ми своїми радіти, бо це доля його́! Бо хто поведе́ його гля́нути, що́ буде по ньому?

<h4>4</h4>
<p>1 І знов я побачив всі у́тиски, що чинились під сонцем, — і сльоза́ ось ути́скуваних, та немає для них потіши́теля, і наси́лля з руки, що їх гно́блять, і немає для них потіши́теля.
<p>2 І я похвалив тих померлих, що давно повмирали, більш від живих, що живуть дотепе́р.
<p>3 А краще від них від обох <i>тій люди́ні</i>, що досі іще не була́, що не бачила чину лихого, що робився під сонцем!
<p>4 І я бачив ввесь труд та ввесь у́спіх учи́нку, виклика́є заздрість одно́го до о́дного, — і це <i>все</i> марно́та та ло́влення вітру!..
<p>5 Нерозумний <i>сидить</i>, склавши руки свої, та жере́ своє тіло, —
<p>6 краща повна долоня споко́ю за повні дві жмені кло́поту та за ло́влення вітру!
<p>7 І зно́ву я бачив марно́ту під сонцем:
<p>8 Буває само́тній, і не має ніко́го він іншого, сина чи брата у ньо́го нема, та немає кінця всьому зуси́ллю його, і не наси́титься око багатством його, <i>і він не пові́сть</i>: „Та для кого дба́ю і позбавляю добра свою душу?“ Марно́та й оце, і даремна робота воно.
<p>9 Краще двом, як одному, бо мають хорошу заплату за труд свій,
<p>10 і якби вони впали, піді́йме одне́ свого друга! Та горе одно́му, як він упаде́, й нема дру́гого, щоб підве́сти його.
<p>11 Також коли вдвох покладу́ться, то тепло їм буде, а я́к же зогрі́тись одно́му?
<p>12 А коли б хто напав на одно́го, то вдвох вони стануть на нього, — і нитка потрійна не скоро пірве́ться!
<p>13 Ліпший убогий та мудрий юна́к, аніж цар стари́й та нерозумний, що вже осторо́г не приймає,
<p>14 бо виходить <i>юнак і</i> з в'язни́ці, щоб зацарюва́ти, хоч у царстві своїм народивсь він убогим!
<p>15 Я бачив усіх живих, що ходять під сонцем, <i>на боці</i> цього́ юнака́, — цього дру́гого, що став він на місце його.
<p>16 Немає кінця всьому лю́дові, всьо́му, що був перед ним, та й насту́пні не втішаться ним, — бо й це теж марно́та та ло́влення вітру!
<p>17 Пильнуй за ногою своєю, як до Божого дому йдеш, бо прийти, щоб послухати, — <i>це краще</i> за жертву безглуздих, бо не знають <i>нічо́го</i> вони, окрім чи́нення зла!

<h4>5</h4>
<p>1 Не квапся своїми уста́ми, і серце твоє нехай не поспішає казати слова́ перед Божим лицем, — Бог бо на небі, а ти на землі, тому́ то нехай нечисле́нними будуть слова́ твої!
<p>2 Бо як сон наступає через велику роботу, <i>так</i> багато слів <i>має і</i> голос безглу́здого.
<p>3 Коли зробиш обі́тницю Богові, то не зволікай її виповнити, бо в Нього нема уподо́бання до нерозумних, а що́ ти обі́туєш, спо́вни!
<p>4 Краще не дати обі́ту, ніж дати обіт — і не спо́внити!
<p>5 Не давай своїм у́стам впроваджувати своє тіло у гріх, і не говори перед Анголом <i>Божим</i>: „Це помилка!“ Пощо Бог буде гні́ватися на твій голос,<f>[3]</f> і діла́ твоїх рук буде нищити?
<p>6 Бо марно́та в числе́нності снів, як і в мно́гості слів, але ти бійся Бога!
<p>7 Якщо ти побачиш у кра́ї <i>якому</i> ути́скування бідаря́ та пору́шення права та правди, не дивуйся тій речі, бо високий пильнує згори́ над високим, а над ними Всевишній.
<p>8 І пожи́ток землі є для всіх, бо поле <i>й сам</i> цар обробляє.
<p>9 Хто срі́бло кохає, той не наси́титься сріблом, хто ж кохає багатство з прибу́тком, це марно́та також!
<p>10 Як маєток примно́жується, то мно́жаться й ті, що його поїдають, і яка ко́ристь його власникові, як тільки, щоб бачили очі його?
<p>11 Сон солодкий в трудя́щого, чи багато, чи мало він їсть, а ситість багатого спати йому не дає.
<p>12 Є лихо болюче, я бачив під сонцем його: багатство, яке береже́ться його власнико́ві на лихо йому, —
<p>13 і гине багатство таке в нещасли́вім випа́дку, а ро́диться син — і немає нічого у нього в руці:
<p>14 як він вийшов наги́й із утро́би матері своєї, <i>так</i> відхо́дить ізнов, як прийшов, і нічо́го не винесе він з свого тру́ду, що можна б узяти своєю рукою!
<p>15 І це те́ж зло болюче: так само, як він був прийшов, так віді́йде, — і яка йому ко́ристь, що трудився на вітер?
<p>16 А до того всі дні свої їв у темно́ті, і багато <i>мав</i> смутку, й хвороби та люті.
<p>17 Оце, що я бачив, <i>як</i> добре та гарне: щоб їла <i>люди́на</i> й пила, і щоб бачила добре в усьо́му своє́му труді́, що під сонцем ним тру́диться в час нечисле́нних тих днів свого віку, які Бог їй дав, — бо це доля її!
<p>18 Також кожна люди́на, що Бог дав їй багатство й маєтки, і вла́ду їй дав спожива́ти із то́го, та брати свою частку та тішитися своїм тру́дом, — то це Божий дару́нок!
<p>19 Бо вона днів свого життя небагато на пам'яті матиме, — то Бог в її серце шле радість!

<h4>6</h4>
<p>1 Є <i>ще</i> зло, що я бачив під сонцем, і багато його між людьми́:
<p>2 <i>Ось</i> люди́на, що Бог їй багатство дає, і маєтки та славу, і недостатку ні в чо́му, чого́ зажадає, не чує вона для своєї душі, але Бог не дав вла́ди їй те спожива́ти, — бо чужа люди́на те поїсть: Це марно́та й неду́га тяжка́!
<p>3 Якби сотню <i>дітей</i> наплоди́в чоловік, і прожи́в пречисле́нні літа́, і дні віку його були довгі, але не наси́тилась добрим душа його, а до того не мав би й <i>належного</i> по́хорону, то кажу́: недоно́скові краще від нього!
<p>4 Бо в марно́ті прийшов він, і в те́мряву йде, і в те́мряві сховане буде іме́ння його, —
<p>5 ані сонця не бачив він, ані пізнав: йому́ спокійніше від того!
<p>6 А коли б він жив дві́чі по тисячі літ, та не бачив добра́, — то хіба не до місця одно́го все йде?
<p>7 Увесь труд люди́ни — для рота її, і пожада́ння <i>її</i> не випо́внюються.
<p>8 Бо що більшого <i>має</i> мудрець, ніж безглуздий, що <i>має</i> убогий <i>над те</i>, що перед живими уміє ходити?
<p>9 Краще бачити очима, аніж мандрува́ти жада́ннями, — і <i>тако́ж</i> це марно́та та ло́влення вітру...
<p>10 Що було́, тому йме́ння його вже нада́не давно, і відо́ме, що він чоловік, і він не може правува́тися з сильнішим від нього,
<p>11 бо багато рече́й, що марно́ту примно́жують, але яка ко́ристь <i>від них</i> для люди́ни?
<p>12 Бо хто знає, що́ добре люди́ні в житті, за небагатьох днів марно́го життя її, які пробуває вона, немов тінь? <i>Та й</i> що́ хто розкаже люди́ні, що́ буде під сонцем по ній?

<h4>7</h4>
<p>1 Краще <i>добре</i> ім'я́ від оливи хорошої, а день смерти <i>люди́ни</i> — від дня її вро́дження!
<p>2 Краще ходити до дому жало́би,<f>[4]</f> ніж ходити до дому бенке́ту, бо то — кінець кожній люди́ні, і живий те до серця свого бере!
<p>3 Кращий смуток від смі́ху, бо при обличчі сумні́м добре серце!
<p>4 Серце мудрих — у домі жало́би,<f>[4]</f> а серце безглу́здих — у домі весе́лощів.
<p>5 Краще слухати до́кір розумного, аніж слу́хати пісні безумних,
<p>6 бо як трі́скот терни́ни під горщиком, такий сміх нерозу́много. Теж марно́та й оце!
<p>7 Коли мудрий кого утискає, то й сам нерозумним стає, а хаба́р губить серце.
<p>8 Кінець ді́ла ліпший від поча́тку його; ліпший терпеливий від чванькува́того!
<p>9 Не спіши в своїм дусі, щоб гні́ватися, бо гнів спочиває у на́драх глупці́в.
<p>10 Не кажи: „Що́ це сталось, що перші дні були кращі за ці?“, бо не з мудрости ти запитався про це.
<p>11 Добра мудрість з багатством, а прибу́ток для тих, хто <i>ще</i> сонечко бачить,
<p>12 бо в тіні мудрости — <i>як</i> у тіні срі́бла, та ко́ристь пізна́ння <i>у то́му</i>, <i>що</i> мудрість життя зберігає тому́, хто має її.
<p>13 Розваж Божий учинок, — бо хто́ може <i>те</i> ви́простати, що Він покриви́в?
<p>14 За доброго дня користай із добра́, за злого ж — розважуй: Одне й друге вчинив Бог на те, щоб люди́на нічо́го по собі не знайшла́!
<p>15 В днях марно́ти своєї я всьо́го набачивсь: буває справедливий, що гине в своїй справедливості, буває й безбожний, що довго живе в своїм злі.
<p>16 Не будь справедливим занадто, і не роби себе мудрим над міру: пощо нищити маєш себе?
<p>17 Не будь несправедливим занадто, і немудрим не будь: пощо маєш померти в неча́сі своїм?
<p>18 Добре, щоб ти ухопи́вся за це, але й з того своєї руки не спускай, бо богобоя́зний втече від усього того.
<p>19 Мудрість робить мудрого сильнішим за десятьох володарів, що в місті.
<p>20 Немає люди́ни праведної на землі, що робила б добро́ й не грішила,
<p>21 тому́ не клади свого серця на всякі слова́, що гово́рять, щоб не чути свого раба, коли він лихосло́вить тебе,
<p>22 знає бо серце твоє, що багато разі́в також ти лихосло́вив на інших!
<p>23 Усе́ це я в мудрості ви́пробував, і сказав: „Стану мудрим!“ Та дале́ка від мене вона!
<p>24 Дале́ке оте, що було́, і глибо́ке, глибо́ке, — хто зна́йде його?
<p>25 Звернувся я серцем своїм, щоб пізна́ти й розві́дати, та шукати премудрість і розум, та щоб пізнати, що безбожність — глупо́та, а нерозум — безу́мство!
<p>26 І знайшов я <i>річ</i> гіршу від смерти — <i>то</i> жінку, бо па́стка вона, її ж серце — тене́та, <i>а</i> руки її — то кайда́ни! Хто добрий у Бога — врято́ваний буде від неї, а грішного схо́пить вона!
<p>27 Подивися, оце я знайшов, сказав Пропові́дник: <i>рівняймо</i> одне до одно́го, щоб знайти зрозумі́ння!
<p>28 Чого ще шукала душа моя, та не знайшла: я люди́ну знайшов одну з тисячі, але жінки між ними всіма́ не знайшов!
<p>29 Крім то́го, поглянь, що знайшов я: що праведною вчинив Бог люди́ну, та ви́гадок усяких шукають вони!

<h4>8</h4>
<p>1 Хто, як той мудрий, і зна́чення речі хто знає? Розсвітлює мудрість люди́ни обличчя її, і суворість лиця її змінюється.
<p>2 Я <i>раджу</i>: Наказа царсько́го виконуй, і то ради прися́ги перед Богом.
<p>3 Не квапся від нього відходити, не стій при злій справі, бо все, що захоче, він зробить,
<p>4 бо слово царе́ве — то вла́да, і хто йому скаже: „Що́ робиш?“
<p>5 Хто виконує заповідь, той не пізна́є нічого лихого, серце ж мудрого знає час і право.
<p>6 Бо для кожної речі час і право <i>своє</i>, бо лихо люди́ни числе́нне на ній,
<p>7 бо не знає, що буде, і я́к саме буде, хто їй розпові́сть?
<p>8 Немає люди́ни, яка панувала б над вітром, щоб стримати вітер, і вла́ди нема над днем смерти, і на війні нема зві́льнення, і пана свого́ не врятує безбожність.
<p>9 Усе це я бачив, і серце своє прикладав я до кожного чину, що відбувався під сонцем. <i>І був</i> час, коли запанувала люди́на над люди́ною на лихо для неї.
<p>10 І я бачив безбожних похо́ваних, і <i>до їхнього гро́бу</i> прихо́дили, а ті, що чинили добро́, повики́дані з місця святого, і в місті забуті. Марно́та <i>й о</i>це!
<p>11 Що скоро не чиниться при́суд за вчинок лихий, тому́ серце лю́дських синів повне ними, щоб чинити лихе́.
<p>12 Хоч сто <i>раз</i> чинить грішний лихе́, а <i>Бог суд</i> відкладає йому, однако я знаю, що ти́м буде добре, хто Бога боїться, хто перед обличчям Його має страх!
<p>13 А безбожному добре не буде, і мов тінь, довгих днів він не матиме, бо він перед Божим лицем стра́ху не має!
<p>14 Є марно́та, яка на землі ді́ється, — що є справедливі, що <i>лихо</i> спадає на них, мов за вчинок безбожних, а є безбожні, що <i>добрео</i> спадає на них, мов за чин справедливих! Я сказав, що марно́та й оце!
<p>15 І радість я похваляв: що немає люди́ні під сонцем добра́, хіба тільки щоб їсти, та пити та ті́шитися, і оце супрово́дить її в її праці за ча́су життя її, що під сонцем Бог дав був їй.
<p>16 Коли я поклав своє серце, щоб мудрість пізнати, і побачити чин, що діється він на землі, бо ні вдень ні вночі сну не бачить <i>люди́на</i> своїми очима,
<p>17 і коли я побачив усякий чин Бога, <i>тоді я пізнав</i>, що не може люди́на збагнути чину, під сонцем учи́неного! Тому скільки люди́на не тру́диться, щоб дошукатись <i>цього</i>, то не зна́йде, і коли й мудрий скаже, що знає, — не зможе знайти!

<h4>9</h4>
<p>1 Ото ж бо все це я до серця свого взяв, і бачило серце моє все оце, що праведні й мудрі та їхні учи́нки — у Божій руці, так само любов чи нена́висть: Люди́на не знає нічого, що є перед нею!
<p>2 Однакове всім випадає: праведному і безбожному, доброму й чистому та нечистому, і тому́, хто жертву прино́сить, і тому, хто жертви не приносить, як доброму, так і грішникові, тому, хто кляне́ться, як і тому, хто клятви боїться!
<p>3 Оце зле у всім, що під сонцем тим ді́ється, — що одна́кове всім випада́є, і серце лю́дських синів повне зла, і за життя їхнього безу́мство в їхньому серці, а по то́му до мертвих <i>відходять</i>.
<p>4 Хто знахо́диться поміж живих, той має надію, бо краще собаці живому, ніж ле́вові ме́ртвому!
<p>5 Бо знають живі, що помруть, а померлі нічо́го не знають, і заплати немає вже їм, — бо забута <i>і</i> пам'ять про них,
<p>6 і їхнє коха́ння, і їхня нена́висть, та за́здрощі їхні загинули вже, і нема вже їм ча́стки навіки ні в чо́му, що під сонцем тим ді́ється!
<p>7 <i>Тож</i> іди, їж із радістю хліб свій, та з серцем веселим вино своє пий, коли Бог уподо́бав Собі твої вчинки!
<p>8 Нехай кожного ча́су одежа твоя буде біла, і нехай на твоїй голові не бракує оли́ви!
<p>9 Заживай життя з жінкою, яку ти кохаєш, по всі́ дні марно́ти твоєї, що <i>Бог</i> дав для тебе під сонцем на всі́ дні марно́ти твоєї,— бо оце твоя доля в житті та в твоєму труді́, що під сонцем ним тру́дишся ти!
<p>10 Все, що всилі чинити рука твоя, теє роби, бо немає в шео́лі, куди ти йде́ш, ні роботи, ні ро́здуму, ані знання́, ані мудрости!
<p>11 Зно́ву я бачив під сонцем, що біг не у ско́рих, і бій не в хоро́брих, а хліб не в премудрих, і не в розумних багатство, ні ласка — у знавців, — а від ча́су й наго́ди залежні вони!
<p>12 Бо ча́су свого люди́на не знає, мов риби, поло́влені в па́губну сітку, і мов пта́хи, захо́плені в сі́льце, — так хапа́ються лю́дські сини за час лиха, коли воно на́гло спадає, на них!
<p>13 Також оцю мудрість я бачив під сонцем, і велика для мене <i>здавалась</i> вона:
<p>14 <i>Було</i> мале місто, і <i>було</i> в ньому мало людей. І <i>раз</i> прийшов цар великий до нього, й його оточи́в, і побудува́в проти нього велику обло́гу.
<p>15 Але в ньому знайшлася люди́на убога, <i>та</i> мудра, і вона врятувала те місто своєю премудрістю, — та <i>пізніше</i> ніхто не згадав про цю вбогу люди́ну!
<p>16 І я говорив: Краща мудрість за силу; одна́ко пого́рджується мудрість бідного, і не слухаються його слів!
<p>17 Слова мудрих, почуті в споко́ї, <i>кращі</i> від крику володаря поміж безглу́здими.
<p>18 Мудрість краща від зброї військо́вої, але один грішник погубить багато добра́.

<h4>10</h4>
<p>1 Мертві мухи псують <i>та</i> зашумовують оливу мирова́рника, — <i>так</i> трохи глупо́ти псує мудрість та славу.
<p>2 Серце мудрого <i>тягне</i> право́руч, а серце безумного — ліво́руч.
<p>3 Коли нерозумний і <i>прямою</i> дорогою йде, йому серця<f>[5]</f> бракує, і всім він говорить, що він нерозумний.
<p>4 Коли гнів володаря стане на тебе, не лишай свого місця, — бо лагі́дність доводить до про́щення <i>навіть</i> великих провин.
<p>5 Є зло, що я бачив під сонцем, мов по́милка, що повстає від володаря:
<p>6 на великих висо́тах глупо́та буває поста́влена, а багаті сидять у низині́!
<p>7 Я бачив на ко́нях рабів, князі́ ж пішки ходили, немов ті раби.
<p>8 Хто яму копає, той в неї впаде́, а хто валить мура, того га́дина вкусить.
<p>9 Хто зно́сить камі́ння, пора́ниться ним; хто дро́ва рубає, загро́жений ними.
<p>10 Як залізо ступіє, й хтось ле́за не ви́гострить, той <i>мусить</i> напру́жити <i>свою</i> силу, — та мудрість зара́дить йому!
<p>11 Коли вкусить гадюка перед закля́ттям, тоді ворожби́т не потрібний.
<p>12 Слова́ з уст премудрого — милість, а губи безумного нищать його:
<p>13 поча́ток слів його уст — глупо́та, а кінець його уст — зле шале́нство.
<p>14 Нерозумний говорить багато, <i>та</i> не знає люди́на, що́ буде; а що буде по ньому, хто скаже йому?
<p>15 Втомляє безумного праця його, бо не знає <i>й</i> дороги до міста.
<p>16 Горе, кра́ю, тобі, коли цар твій — хлопчи́на, а влади́ки твої спозара́нку їдять!
<p>17 Щасливий ти, кра́ю, коли син шляхе́тних у тебе царем, а влади́ки твої своєча́сно їдять, як ті му́жі, а не як п'яни́ці!
<p>18 Від лі́нощів ва́литься стеля, а з опу́щення рук тече дах.
<p>19 Гости́ну справляють для радощів, і вином весели́ться життя, а за срі́бло все <i>це</i> можна мати.
<p>20 Навіть у ду́мці своїй не злосло́в на царя, і в спа́льні своїй не кляни багача́, — небесний бо птах віднесе́ <i>твою</i> мову, а крила́тий розкаже про слово твоє.

<h4>11</h4>
<p>1 Хліб свій пускай по воді, бо по багатьох днях <i>знов</i> зна́йдеш його.
<p>2 Давай частку на сім чи й на вісім, бо не знаєш, яке буде зло на землі.
<p>3 Коли́ перепо́вняться хмари дощем, то виллють на землю <i>його</i>. А коли дереви́на на пі́вдень впаде́ чи на пі́вніч, зали́шиться на місці, куди дереви́на впаде́.
<p>4 Хто вважає на вітер, не буде той сі́яти, а хто споглядає на хмари, не буде той жати.
<p>5 Як не ві́даєш ти, яка то путь вітру, як кості <i>зроста́ють</i> в утро́бі вагі́тної, так не ві́даєш ти чину Бога, що робить усе.
<p>6 Сій ра́нком насіння своє, та й під вечір хай не спочиває рука твоя, не знаєш бо ти, котре ви́йде на краще тобі, — оце чи оте, чи обо́є одна́ково добрі.
<p>7 І світло солодке, і добре оча́м сонце бачити,
<p>8 і коли б люди́на жила́ й довгі роки́, хай за всіх їх вона ті́шиться, і хай пам'ятає дні те́мряви, бо їх бу́де багато, — усе, що надійде, марно́та!
<p>9 Ті́шся, юначе, своїм молоде́цтвом, а серце твоє нехай буде веселе за днів молодо́щів твоїх! І ходи ти доро́гами серця свого й виді́нням оче́й своїх, але знай, що за все це впрова́дить тебе Бог до су́ду!
<p>10 Тому́ жени смуток від серця свого́, і віддаляй зле від тіла твого, бо <i>й</i> дити́нство, і рання <i>життє́ва</i> зоря́ — то марно́та!

<h4>12</h4>
<p>1 І пам'ята́й в днях юна́цтва свого́ про свого Творця́, аж поки не при́йдуть злі дні, й не наступлять літа́, про які говорити ти бу́деш: „Для мене вони неприємні!“
<p>2 аж поки не сте́мніє сонце, і світло, і місяць, і зо́рі, і не ве́рнуться хмари густі́ за доще́м,
<p>3 у день, коли затремтя́ть ті, хто дім стереже, і зі́гнуться мужні, і спи́нять роботу <i>свою</i> млинарі́, бо їх стане мало, і поте́мніють ті, хто в вікно визирає,
<p>4 і двері подвійні на вулицю за́мкнені бу́дуть, як зме́ншиться гу́ркіт млина́, і голос пташи́ни замовкне, і затихнуть всі до́чки співучі,
<p>5 і будуть боятись високого місця, і жа́хи в дорозі <i>їм бу́дуть</i>, і мигда́ль зацвіте, й обтяжі́є коби́лка, і загине бажа́ння, бо<f>[6]</f> люди́на відхо́дить до вічного дому свого́, а по вулиці будуть ходити довко́ла голосі́льники,
<p>6 аж поки не пі́рветься срібний шнуро́к, і не зло́миться кругла посу́дина з золота, і при джерелі́ не розі́б'ється глек, і не зламається ко́ло, <i>й не ру́не</i> в крини́цю...
<p>7 І ве́рнеться порох у землю, як був, а дух ве́рнеться зно́ву до Бога, що дав був його!
<p>8 Наймарні́ша марно́та, — сказав Пропові́дник, — марно́та — усе!
<p>9 Крім того, що Пропові́дник був мудрий, він навчав ще наро́д знання́. Він важив та досліджував, склав багато при́повістей.
<p>10 Проповідник пильнував знахо́дити потрібні слова, і вірно писав правдиві слова.
<p>11 Слова мудрих — немов оті ле́за в ґірли́зі, і мов позаби́вані цвя́хи, складачі́ ж <i>таких слів</i>, — вони да́ні від одного Па́стиря.
<p>12 А понад те, сину мій, будь обере́жний: складати багато книжо́к — не буде кінця́, а багато навчатися — мука для тіла!
<p>13 Підсумок усьо́го почутого: Бога бійся, й чини́ Його за́повіді, бо належить це кожній люди́ні!
<p>14 Бо Бог приведе́ кожну справу на суд, <i>і</i> все потаємне, — чи добре воно, чи лихе!


