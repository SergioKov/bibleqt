<h2>Вiд Матвiя</h2>

<h4>1</h4>
<p>1 Книга родово́ду Ісуса Христа, Сина Давидового, Сина Авраамового:
<p>2 Авраа́м породив Ісака, а Ісак породив Якова, а Яків породив Юду й братів його.
<p>3 Юда ж породив Фаре́са та За́ру від Тама́ри. Фаре́с же породив Есро́ма, а Есро́м породив Арама.
<p>4 А Ара́м породив Амінадава, Амінада́в же породив Наассона, а Наассо́н породив Салмона.
<p>5 Салмо́н же породив Воо́за від Раха́ви, а Воо́з<f>[1]</f> породив Йовіда від Рути, Йовід же породив Єссея.
<p>6 А Єссе́й породив царя Давида, Давид же породив Соломона від Урі́євої.
<p>7 Соломо́н же породив Ровоама, а Ровоа́м породив Авію, а Аві́я породив Асафа.
<p>8 Аса́ф же породив Йосафата, а Йосафа́т породив Йорама, Йора́м же породив Озію.
<p>9 Озі́я ж породив Йоатама, а Йоата́м породив Ахаза, Аха́з же породив Єзекію.
<p>10 А Єзекі́я породив Манасію, Манасі́я ж породив Амоса, а Амо́с породив Йосію.
<p>11 Йосі́я ж породив Йояки́ма, Йояки́м породи́в Єхонію й братів його за вавилонського пересе́лення.
<p>12 А по вавилонськім пересе́ленні Єхо́нія породив Салатіїля, а Салатіїль породив Зорова́веля.
<p>13 Зорова́вель же породив Авіюда, а Авію́д породив Еліякима, а Еліяки́м породив Азора.
<p>14 Азо́р же породив Садока, а Садо́к породив Ахіма, а Ахі́м породив Еліюда.
<p>15 Елію́д же породив Елеазара, а Елеаза́р породив Маттана, а Матта́н породив Якова.
<p>16 А Яків породив Йо́сипа, мужа Марі́ї, що з неї родився Ісу́с, зва́ний Христо́с.<f>[2]</f>
<p>17 А всіх поколінь від Авраама аж до Давида — чотирна́дцять поколінь, і від Давида аж до вавилонського пересе́лення — чотирна́дцять поколінь, і від вавилонського пересе́лення до Христа — поколінь чотирна́дцять.
<p>18 Наро́дження ж Ісуса Христа сталося так. Коли Його матір Марію заручено з Йо́сипом, то перш, ніж зійшлися вони, ви́явилося, що вона має в утро́бі від Духа Святого.
<p>19 А Йо́сип, муж її, бувши праведний, і не бажавши осла́вити її, хотів тайкома́ відпустити її.
<p>20 Коли ж він те поду́мав, ось з'явивсь йому а́нгол Господній у сні, промовляючи: „Йо́сипе, сину Давидів, не бійся прийняти Марію, дружи́ну свою, бо зача́те в ній — то від Духа Святого.
<p>21 І вона вродить Сина, ти ж даси Йому йме́ння Ісус,<f>[3]</f> бо спасе Він людей Своїх від їхніх гріхів.
<p>22 А все оце сталось, щоб збуло́ся ска́зане пророком від Господа, який провіщає:
<p>23 „Ось діва в утробі зачне́, і Сина породить, і назвуть Йому Йме́ння Еммануїл“,<f>[4]</f> що в перекладі є: З нами Бог“.
<p>24 Як прокинувся ж Йо́сип зо сну, то зробив, як звелів йому ангол Господній, — і прийняв він дружи́ну свою.
<p>25 І не знав він її, аж Сина свого первородженого вона породила, а він дав Йому йме́ння Ісу́с.

<h4>2</h4>
<p>1 Коли ж народився Ісус у Вифлеємі Юдейськім, за днів царя І́рода, то ось мудреці прибули́ до Єрусалиму зо сходу,
<p>2 і питали: „Де́ наро́джений Цар Юдейський? Бо на сході ми бачили зо́рю Його́, і прибули́ поклонитись Йому“.
<p>3 І, як зачув це цар І́род, занепоко́ївся, і з ним увесь Єрусалим.
<p>4 І, зібравши всіх первосвящеників і книжників<f>[5]</f> лю́дських, він випитував у них, де́ має Христос народитись?
<p>5 Вони ж відказали йому́: „У Вифлеємі Юдейськім, бо в пророка написано так:
<p>6 „І ти, Вифлеє́ме, земле Юдина, не менший нічим між осадами Юдиними, бо з тебе з'я́виться Вождь, що буде Ві́н па́сти наро́д Мій ізраїльський“.
<p>7 Тоді Ірод покликав таємно <i>отих</i> мудреців, і докладно випи́тував їх про час, коли з'явилась зоря́.
<p>8 І він відіслав їх до Вифлеєму, говорячи: „Ідіть, і пильно розвідайтеся про Дитя́тко; а як зна́йдете, сповістіть мене, щоб і я міг піти й поклонитись Йому́“.
<p>9 Вони ж царя вислухали й відійшли. І ось зоря́, що на сході вони її бачили, ішла перед ними, аж прийшла й стала зве́рху, де Дитя́тко було́.
<p>10 А бачивши зо́рю, вони надзвичайно зраділи.
<p>11 І, ввійшовши до дому, знайшли <i>там</i> Дитятко з Марією, Його матір'ю. І вони впали ницьма, і вклонились Йому́. І, відчини́вши скарбниці свої, підне́сли Йому свої да́ри: золото, ладан та смирну.
<p>12 А вві сні остережені, щоб не верта́тись до Ірода, відійшли вони іншим шляхо́м до своєї землі.
<p>13 Як вони ж відійшли, ось ангол Господній з'явивсь у сні Йо́сипові та й сказав: „Уставай, візьми Дитя́тко та матір Його, і втікай до Єгипту, і там зоставайся, аж поки скажу́ тобі, бо Дитя́тка шукатиме Ірод, щоб Його́ погубити“.
<p>14 І він устав, узяв Дитятко та матір Його вночі, та й пішов до Єгипту.
<p>15 І він там зоставався аж до смерти Іродової, щоб збуло́ся сказане від Господа пророком, який провіщає: „Із Єгипту покликав Я Сина Свого́“.
<p>16 Спостеріг тоді Ірод, що <i>ті</i> мудреці насміялися з нього, та й розгнівався дуже, і послав повбивати в Вифлеємі й по всій тій околиці всіх дітей від двох років і менше, за ча́сом, що його в мудреців він був ви́питав.
<p>17 Тоді спра́вдилось те, що сказав Єремі́я пророк, промовляючи:
<p>18 „Чути голос у Рамі, плач і рида́ння та голосі́ння велике: Рахиль плаче за ді́тьми своїми, і не дається розважити себе, бо нема <i>їх</i>“.
<p>19 Коли ж Ірод умер, ось ангол Господній з'явився в Єгипті вві сні Йо́сипові, та й промовив:
<p>20 „Уставай, візьми Дитя́тко та матір Його́, та йди в землю Ізраїлеву, бо вимерли ті, хто шука́в душу<f>[6]</f> Дитини“.
<p>21 І він устав, узяв Дитя́тко та матір Його́, і прийшов у землю Ізраїлеву.
<p>22 Та прочувши, що царю́є в Юдеї Архела́й, — замість Ірода, батька свого, — побоявся піти туди він. А вві сні остере́жений, відійшов до країв галілейських.
<p>23 А прибувши, оселився у місті, на ім'я́ Назаре́т, щоб збулося пророками сказане, що Він Назаряни́н буде зва́ний.<f>[7]</f>

<h4>3</h4>
<p>1 Тими ж днями прихо́дить Іван Христитель, і проповідує в пустині юдейській,
<p>2 та й каже: „Покайтесь, бо набли́зилось Царство Небесне!“
<p>3 Бо він той, що про нього сказав Ісая пророк, промовляючи: „Голос того, хто кличе: В пустині готуйте дорогу для Господа, рівняйте стежки Йому́!“
<p>4 Сам же Іван мав одежу собі з верблю́жого во́лосу, і пояс ремінний на сте́гнах своїх; а пожива для нього була́ сарана́ та мед польови́й.
<p>5 Тоді до нього вихо́див Єрусалим, і вся Юдея, і вся йорда́нська око́лиця,
<p>6 і в річці Йорда́ні христились від нього, і визнавали гріхи свої.
<p>7 Як побачив же він багатьох фарисе́їв<f>[8]</f> та саддуке́їв,<f>[8]</f> що приходять на хрищення, то промовив до них: „Роде зміїний, — хто вас надоуми́в утікати від гніву майбутнього?
<p>8 Отож, — учиніть гідний плід покая́ння!
<p>9 І не ду́майте говорити в собі: „Ми маємо отця Авраама“. Кажу́ бо я вам, що Бог може піднести дітей Авраамові з цього камі́ння!
<p>10 Бо вже до корі́ння дерев і сокира прикла́дена: кожне ж дерево, що доброго пло́ду не родить, буде зрубане та й в огонь буде вкинене.
<p>11 Я хрищу́ вас водою на покая́ння, але Той, Хто йде по мені, поту́жніший від мене: я недосто́йний понести взуття́ Йому! Він христитиме вас Святим Духом й огнем.
<p>12 У руці Своїй має Він ві́ячку, і перечистить Свій тік: пшеницю Свою Він збере до засі́ків, а полову попа́лить ув огні невгаси́мім“.
<p>13 Тоді прибуває Ісус із Галілеї над Йорда́н до Івана, щоб христитись від ньо́го.
<p>14 Але перешкоджа́в він Йому й говорив: „Я повинен христитись від Тебе, і чи Тобі йти до мене?“
<p>15 А Ісус відповів і сказав йому: „Допусти <i>це</i> тепер, бо так годи́ться нам ви́повнити усю праведність“. Тоді допустив він Його.
<p>16 І охристившись, Ісус зараз вийшов із води. І ось небо розкрилось, і побачив <i>Іван</i> Духа Божого, що спускався, як голуб,<f>[9]</f> і схо́див на Нього.
<p>17 І ось голос почувся із неба: „Це Син Мій Улю́блений, що Його Я вподо́бав!“

<h4>4</h4>
<p>1 Потому Ісус був пове́дений Духом у пустиню, щоб диявол Його спокуша́в.
<p>2 І по́стив Він сорок день і сорок ноче́й, а вкінці зголодні́в.
<p>3 І <i>ось</i> приступив до Нього споку́сник, і сказав: „Коли Ти Син Божий, скажи, щоб камі́ння це стало хліба́ми!“
<p>4 А Він відповів і промовив: „Написано: Не хлібом самим буде жити люди́на, але кожним словом, що походить із уст Божих“.
<p>5 Тоді забирає диявол Його в святе місто, і ставить Його на нарі́жника храму,
<p>6 та й каже Йому: „Коли Ти Син Божий, то кинься додолу, бож написано: „Він накаже про Тебе Своїм Ангола́м, і вони на руках понесу́ть Тебе, щоб об камінь коли не спіткнув Ти Своєї ноги́“.
<p>7 Ісус відказав йому: „Ще написано: Не спокушуй Господа Бога свого!“
<p>8 Знов диявол бере Його на височе́зную го́ру, і показує Йому всі царства на світі та їхню славу,
<p>9 та й каже до Нього: „Це все Тобі дам, якщо впаде́ш і мені Ти покло́нишся!“
<p>10 Тоді каже до нього Ісус: „Відійди, сатано! Бож написано: Господеві Богові своєму вклоняйся, і служи Одно́му Йому!“
<p>11 Тоді позоставив диявол Його. І ось анголи́ приступили, і служили Йому́.
<p>12 Як довідавсь Ісус, що Івана ув'я́знено, перейшов у Галілею.
<p>13 І, покинувши Він Назаре́та, прийшов й оселився в Капернау́мі примо́рськім, на границі країн Завуло́нової й Нефтали́мової,
<p>14 щоб спра́вдилось те, що сказав Іса́я пророк, промовляючи:
<p>15 „Завуло́нова зе́мле, і Нефтали́мова зе́мле, за Йорда́ном при мо́рській дорозі, Галіле́є поганська!
<p>16 Наро́д, що в темно́ті сидів, світло велике побачив, а тим, хто сидів у країні смертельної тіні, засяяло світло“.
<p>17 Із того ча́су Ісус розпочав проповідувати й промовляти: „Покайтеся, бо набли́зилось Царство Небесне!“
<p>18 Як прохо́див же Він поблизу́ Галілейського моря, то побачив двох братів: Си́мона, що зветься Петром, та Андрія, його брата, що не́вода в море закида́ли, — бо рибалки були́.
<p>19 І Він каже до них: „Ідіть за Мною, — Я зроблю́ вас ловця́ми людей!“
<p>20 І вони зараз покинули сі́ті, та й пішли вслід за Ним.
<p>21 І, далі пішовши звідти, Він побачив двох інших братів, — Зеведе́євого сина Якова та Івана, його брата, із Зеведе́єм, їхнім ба́тьком, що ла́годили свого не́вода в чо́вні, — і покликав Він їх.
<p>22 Вони зараз залиши́ли чо́вна та батька свого́, — та й пішли вслід за Ним.
<p>23 І ходив Він по всій Галілеї, по їхніх синаго́гах навчаючи, та Єва́нгелію<f>[10]</f> Царства проповідуючи, і вздоро́влюючи всяку неду́гу, і всяку неміч між людьми.
<p>24 А чутка про Нього пішла по всій Си́рії. І водили до Нього недужих усіх, хто терпів на різні хвороби та муки, і біснуватих, і сновид, і розсла́блених,<f>[11]</f> — і Він їх уздоровля́в.
<p>25 І багато людей ішло за Ним і з Галілеї, і з Десятимістя, і з Єрусалиму, і з Юдеї, і з Зайорда́ння.

<h4>5</h4>
<p>1 І, побачивши на́товп, Він вийшов на го́ру. А як сів, підійшли Його у́чні до Нього.
<p>2 І, відкривши уста́ Свої, Він навчати їх став, промовляючи:
<p>3 „Блаже́нні<f>[12]</f> вбогі духом, бо їхнє Царство Небесне.
<p>4 Блаженні засму́чені, бо вони будуть утішені.
<p>5 Блаженні ла́гідні, бо землю вспадку́ють вони.
<p>6 Блаженні голодні та спра́гнені праведности, бо вони нагодо́вані будуть.
<p>7 Блаженні милости́ві, бо помилувані вони будуть.
<p>8 Блаженні чисті́ серцем, бо вони будуть бачити Бога.
<p>9 Блаженні миротво́рці, бо вони синами Божими стануть.<f>[13]</f>
<p>10 Блаженні ви́гнані за праведність, бо їхнє Ца́рство Небесне.
<p>11 Блаженні ви, як ганьби́ти та гнати вас бу́дуть, і будуть облу́дно на вас нагово́рювати всяке слово лихе ради Мене.
<p>12 Радійте та веселі́ться, — нагорода бо ваша велика на небеса́х! Бо так гнали <i>й</i> пророків, що були перед вами.
<p>13 Ви — сіль землі. Коли сіль ізвітрі́є, то чим насолити її? Не придасться вона вже ніна́що, хіба щоб надвір була висипана та потоптана людьми.
<p>14 Ви світло для світу. Не може сховатися місто, що стоїть на верхови́ні гори.
<p>15 І не запалюють світла, щоб поставити його під посу́дину, але на світи́льник, — і світить воно всім у домі.
<p>16 Отак ваше світло нехай світить перед людьми́, щоб вони бачили ваші добрі діла, та прославляли Отця вашого, що на небі.
<p>17 Не подумайте, ніби Я руйнувати Закон чи Пророків прийшов, — Я не руйнувати прийшов, але ви́конати.<f>[14]</f>
<p>18 Попра́вді ж кажу́ вам: доки небо й земля не мине́ться, — ані йота<f>[15]</f> єдина, ані жоден значок із Зако́ну не мине́ться, аж поки не збудеться все.
<p>19 Хто ж порушить одну з найменших цих заповідей, та й людей так навчи́ть, той буде найменшим у Царстві Небеснім; а хто виконає та й навчи́ть, той стане великим у Царстві Небеснім.
<p>20 Кажу́ бо Я вам: коли праведність ваша не буде рясніша, як книжників та фарисеїв, то не вві́йдете в Царство Небесне!
<p>21 Ви чули, що було́ стародавнім наказане: „Не вбивай, а хто вб'є, підпадає він су́дові“.
<p>22 А Я вам кажу́, що кожен, хто гнівається на брата свого, підпадає <i>вже</i> судові. А хто скаже на брата свого: „рака́“,<f>[16]</f> підпадає верховному су́дові, а хто скаже „дурний“, підпадає геєнні огне́нній.<f>[17]</f>
<p>23 Тому́, коли принесеш ти до же́ртівника свого да́ра, та тут ізгадаєш, що брат твій щось має на тебе, —
<p>24 залиши́ отут да́ра свого перед же́ртівником, і піди, примирись перше з братом своїм, — і тоді поверта́йся, і принось свого да́ра.
<p>25 Зо своїм супроти́вником швидко мирися, доки з ним на дорозі<f>[18]</f> ще ти, щоб тебе супроти́вник судді́ не віддав, а суддя́ щоб прислужникові тебе не передав, і щоб тебе до в'язни́ці не вкинули.
<p>26 Поправді кажу́ тобі: Не вийдеш ізвідти, поки не віддаси́ ти <i>й</i> останнього ше́ляга!<f>[19]</f>
<p>27 Ви чули, що сказано: „Не чини пере́любу“.
<p>28 А Я вам кажу́, що кожен, хто на жінку поди́виться із пожадли́вістю, той уже вчинив із нею пере́люб у серці своїм.
<p>29 Коли праве око твоє спокуша́є тебе, — його ви́бери, і кинь від себе: бо краще тобі, щоб загинув один із твоїх членів, аніж до геєнни все тіло твоє було вки́нене.
<p>30 І як прави́ця твоя спокуша́є тебе, — відітни́ її й кинь від себе: бо краще тобі, щоб загинув один із твоїх членів, аніж до геєнни все тіло твоє було вки́нене.
<p>31 Також сказано: „Хто дружи́ну свою відпускає, нехай дасть їй листа розводо́вого“.
<p>32 А Я вам кажу́, що кожен, хто пускає дружи́ну свою, крім провини розпу́сти, той доводить її до пере́любу. І хто з відпущеною побере́ться, той чинить пере́люб.
<p>33 Ще ви чули, що було́ стародавнім наказане: „Не клянись неправдиво“, але „вико́нуй клятви свої перед Господом“.
<p>34 А Я вам кажу́ не клясти́ся зовсі́м: ані небом, бо воно престол Божий;
<p>35 ні землею, бо підні́жок для ніг Його <i>це</i>; ані Єрусалимом, бо він місто Царя Великого;
<p>36 не клянись головою своєю́, — бо навіть однієї волоси́нки ти не можеш учинити білою чи чорною.
<p>37 Ваше ж слово хай бу́де: „так-так“, „ні-ні“. А що більше над це, то <i>те</i> від лукавого.
<p>38 Ви чули, що сказано: „Око за око, і зуб за зуба“.
<p>39 А Я вам кажу́ не проти́витись злому. І коли вдарить тебе хто у праву щоку́ твою, — підстав йому й другу.
<p>40 А хто хоче тебе позива́ти й забрати сорочку твою, — віддай і плаща йому.
<p>41 А хто силувати тебе бу́де відбу́ти подорожнє<f>[20]</f> на милю<f>[21]</f> одну, — іди з ним навіть дві.
<p>42 Хто просить у тебе — то дай, а хто хоче пози́чити в тебе — не відве́ртайсь <i>від нього</i>.
<p>43 Ви чули, що сказано: „Люби свого ближнього, і нена́видь свого ворога“.
<p>44 А Я вам кажу́: Любіть ворогів своїх, благословляйте тих, хто вас проклинає, творіть добро тим, хто нена́видить вас, і моліться за тих, хто вас переслідує,
<p>45 щоб вам бути синами Отця вашого, що на небі, що наказує схо́дити сонцю Своєму над злими й над добрими, і дощ посилає на праведних і на неправедних.
<p>46 Коли бо ви любите тих, хто вас любить, то яку нагороду ви маєте? Хіба не те саме й ми́тники<f>[22]</f> роблять?
<p>47 І коли ви вітаєте тільки братів<f>[23]</f> своїх, то що́ ж особливого робите? Чи й пога́ни не чинять отак?
<p>48 Отож, будьте досконалі, як досконалий Отець ваш Небесний!

<h4>6</h4>
<p>1 Стережіться виставляти свою ми́лостиню перед людьми́, щоб бачили вас; а як ні, то не матимете нагороди від Отця вашого, що на небі.
<p>2 Отож, коли чиниш ти ми́лостиню, не сурми́ перед себе, як то роблять <i>оті</i> лицеміри<f>[24]</f> по синагогах та вулицях, щоб хвалили їх люди. Поправді кажу́ вам: вони мають уже нагороду свою!
<p>3 А як ти чиниш ми́лостиню, — хай не знатиме ліва рука твоя, що́ робить прави́ця твоя,
<p>4 щоб таємна була твоя милостиня, а Отець твій, що бачить таємне, віддасть тобі явно.
<p>5 А як мо́литеся, то не будьте, як <i>ті</i> лицеміри, що люблять ставати й молитися по синагогах та на перехре́стях, щоб їх бачили люди. Поправді кажу́ вам: вони мають уже нагороду свою!
<p>6 А ти, коли мо́лишся, „увійди до своєї комі́рчини, зачини свої двері, і помолися“ Отцеві своєму, що в таїні́; а Отець твій, що бачить таємне, віддасть тобі явно.
<p>7 А як молитеся, не прока́зуйте за́йвого, як <i>ті</i> погани, — бо ду́мають, ніби вони бу́дуть ви́слухані за своє велемо́вство.
<p>8 Отож, не вподобля́йтеся їм, бо знає Отець ваш, чого потребу́єте, ще раніше за ваше проха́ння!
<p>9 Ви ж моліться отак: „Отче наш, що на небі! Нехай святиться Ім'я́ Твоє,
<p>10 нехай при́йде Царство Твоє, нехай буде воля Твоя, як на небі, <i>так</i> і на землі.
<p>11 Хліба нашого щоденного<f>[25]</f> дай нам сьогодні.
<p>12 І прости нам довги́ наші, як і ми прощаємо винуватцям нашим.
<p>13 І не введи нас у випробо́вування, але визволи нас від лукавого. Бо<f>[26]</f> Твоє є царство, і сила, і слава навіки. Амі́нь“.<f>[27]</f>
<p>14 Бо як лю́дям ви про́стите про́гріхи їхні, то про́стить і вам ваш Небесний Отець.
<p>15 А коли ви не бу́дете лю́дям прощати, то й Отець ваш не простить вам про́гріхів ваших.
<p>16 А як по́стите, то не будьте сумні́, як <i>оті</i> лицеміри: вони бо зміняють обличчя свої, щоб бачили люди, що по́стять вони. Поправді кажу́ вам: вони мають уже нагороду свою!
<p>17 А ти, коли по́стиш, намасти́ свою голову, і лице своє вмий,
<p>18 щоб ти по́сту свого не виявив лю́дям, а Отцеві своєму, що в таїні́; і Отець твій, що бачить таємне, віддасть тобі явно.
<p>19 Не складайте ска́рбів собі на землі, де нищить <i>їх</i> міль та іржа, і де злоді́ї підко́пуються й викрадають.
<p>20 Складайте ж собі ска́рби на небі, де ні міль, ні іржа <i>їх</i> не нищить, і де злодії <i>до них</i> не підко́пуються та не кра́дуть.
<p>21 Бо де скарб твій, — там бу́де й серце твоє!
<p>22 Око — то світи́льник для тіла. Тож як око твоє буде здорове, то й усе тіло твоє буде світле.
<p>23 А коли б твоє око лихе було, то й усе тіло твоє буде темне. Отож, коли світло, що в тобі, є те́мрява, — то яка ж то велика <i>та</i> те́мрява!
<p>24 Ніхто двом панам служити не може, — бо або одно́го знена́видить, а дру́гого буде любити, або буде трима́тись одно́го, а другого зне́хтує. Не можете Богові служити й мамо́ні.<f>[28]</f>
<p>25 Через те вам кажу́: Не журіться про життя́<f>[29]</f> своє́ — що́ будете їсти та що́ будете пити, ні про тіло своє, — у що́ зодягне́теся. Чи ж не більше від їжі життя́, а від одягу тіло?
<p>26 Погляньте на птахі́в небесних, що не сіють, не жнуть, не збирають у клуні, та проте ваш Небесний Отець їх годує. Чи ж ви не багато вартніші за них?
<p>27 Хто ж із вас, коли жу́риться, зможе дода́ти до зро́сту свого <i>бодай</i> ліктя одно́го?
<p>28 І про одяг чого ви клопочетесь? Погляньте на польові́ ліле́ї, як зроста́ють вони, — не працюють, ані не пряду́ть.
<p>29 А Я вам кажу́, що й сам Соломо́н у всій славі своїй не вдягався отак, як одна з них.
<p>30 І коли польову́ ту траву, що сьогодні ось є, а взавтра до пе́чі вкидається, Бог отак зодягає, — скільки ж краще <i>зодягне</i> Він вас, маловірні!
<p>31 Отож, не журіться, кажучи: Що́ ми будемо їсти, чи: Що́ будемо пити, або: У що́ ми зодя́гнемось?
<p>32 Бож <i>усьо́го того́</i> погани шука́ють; але знає Отець ваш Небесний, що всього того вам потрібно.
<p>33 Шукайте ж найперш Царства Божого й праведности Його́, — а все це́ вам додасться.
<p>34 Отож, не журіться про за́втрашній день, — бо завтра за себе само́ поклопо́четься. Кожний день має до́сить своєї турбо́ти!

<h4>7</h4>
<p>1 Не судіть, щоб <i>і</i> вас не судили;
<p>2 бо яким судо́м судити бу́дете, <i>таким же</i> осу́дять <i>і</i> вас, і якою мірою будете міряти, <i>такою</i> відмі́ряють вам.
<p>3 І чого́ в оці брата свого́ ти за́скалку<f>[30]</f> бачиш, коло́ди<f>[31]</f> ж у вла́сному оці не чуєш?
<p>4 Або як ти скажеш до брата свого́: „Давай вийму я за́скалку з ока твого́“, коли он колода у вла́сному оці?
<p>5 Лицеміре, — вийми перше коло́ду із вла́сного ока, а по́тім побачиш, я́к вийняти за́скалку з ока брата твого.
<p>6 Не давайте святого псам, і не розсипайте пе́рел<f>[32]</f> своїх перед свиньми́, щоб вони не потопта́ли їх ногами своїми, і, обернувшись, щоб не розшматува́ли й вас...
<p>7 Просіть — і бу́де вам да́но, шукайте — і зна́йдете, стукайте — і відчинять вам;
<p>8 бо кожен, хто просить — оде́ржує, хто шукає — знахо́дить, а хто стукає — відчинять йому́.
<p>9 Чи ж то серед вас є люди́на, що подасть своєму синові каменя, коли хліба проситиме він?
<p>10 Або коли риби проситиме, то подасть йому га́дину?<f>[33]</f>
<p>11 Тож як ви, бувши злі, потра́пите добрі дари́ своїм дітям давати, — скільки ж більше Отець ваш Небесний подасть добра́ тим, хто проситиме в Нього!
<p>12 Тож усе, чого тільки бажаєте, щоб чинили вам люди, те саме чиніть їм і ви. Бо в цьому Зако́н і Пророки.
<p>13 Увіходьте тісни́ми ворітьми, бо просто́рі воро́та й широка дорога, що веде до погибелі, — і нею багато-хто ходять.
<p>14 Бо тісні́ ті ворота, і вузька́ та дорога, що веде до життя́, — і мало таких, що знахо́дять її!
<p>15 Стережі́ться фальшиви́х пророків, що приходять до вас ув одежі овечій, а всере́дині — хижі вовки́.
<p>16 По їхніх плода́х ви пізнаєте їх. Бо хіба ж виноград на терни́ні збирають, або фіґи — із будякі́в?
<p>17 Так ото родить добрі плоди́ кожне дерево добре, а дерево зле плоди родить лихі.
<p>18 Не може роди́ть добре дерево пло́ду лихого, ані дерево зле плодів добрих родити.
<p>19 Усяке ж дерево, що доброго пло́ду не родить, — зру́бується та в огонь укидається.
<p>20 Ото ж бо, — по їхніх плода́х ви пізна́єте їх!
<p>21 Не кожен, хто каже до Ме́не: „Господи, Господи!“ увійде в Царство Небесне, але той, хто виконує волю Мого Отця, що на небі.
<p>22 Багато-хто скажуть Мені того дня: „Господи, Господи, хіба ми не Ім'я́м Твоїм пророкува́ли, хіба не Ім'я́м Твоїм де́монів<f>[34]</f> ми виганяли, або не Ім'я́м Твоїм чуда великі творили?“
<p>23 І їм оголошу́ Я тоді: „Я ніко́ли не знав вас. Відійдіть від Мене, хто чинить беззаконня!“
<p>24 Отож, кожен, хто слухає цих Моїх слів і виконує їх, подібний до чоловіка розумного, що свій дім збудував на камені.
<p>25 І ли́нула злива, і розлили́ся річки́, і буря зняла́ся, і на дім отой кинулась, — та не впав, бо на камені був він засно́ваний.
<p>26 А кожен, хто слухає цих Моїх слів, та їх не виконує, — подібний до чоловіка того необа́чного, що свій дім збудував на піску́.
<p>27 І ли́нула злива, і розлили́ся річки́, і буря зняла́ся й на дім отой кинулась, — і він упав. І велика була та руїна його!“
<p>28 І ото, як Ісус закінчи́в ці слова, то наро́д дивувався з науки Його.
<p>29 Бо навчав Він їх, як можновла́дний, а не як ті книжники їхні.

<h4>8</h4>
<p>1 А коли Він зійшов із гори, услід за Ним ішов на́товп великий.
<p>2 І ось підійшов прокаже́ний, уклонився Йому та й сказав: „Коли, Господи, хочеш, — Ти можеш очистити<f>[35]</f> мене!“
<p>3 А Ісус простяг руку, і доторкнувся до нього, говорячи: „Хо́чу, — будь чистий!“ І тієї хвилини очистився той від своєї прокази.
<p>4 І гово́рить до нього Ісус: „Гляди, — не розповіда́й ніко́му. Але йди, покажися священикові, та дар принеси́, якого Мойсей заповів, їм на свідо́цтво“.<f>[36]</f>
<p>5 А коли Він до Капернау́му ввійшов, то до Нього набли́зився сотник, та й благати зачав Його,
<p>6 кажучи: „Господи, мій слуга лежить удома розсла́блений, і тяжко страждає“.
<p>7 Він говорить йому: „Я прийду́ й уздоро́влю його“.
<p>8 А сотник Йому відповів: „Недостойний я, Господи, щоб зайшов Ти під стрі́ху мою. Та промов тільки слово, — і ви́дужає мій слуга!
<p>9 Бо й я — люди́на підвла́дна, і воякі́в під собою я маю; і одному кажу: піди — то йде він, а тому: прийди́ — і приходить, або рабо́ві своєму: зроби те — і він зро́бить“.
<p>10 Почувши таке, Ісус здивувався, і промовив до тих, хто йшов услід за Ним: „Поправді кажу вам: навіть серед Ізраїля Я не знайшо́в був такої великої віри!
<p>11 Кажу́ ж вам, що багато-хто при́йдуть від сходу та за́ходу, і засядуть у Царстві Небеснім із Авраамом, Ісаком та Яковом.
<p>12 Сини ж Царства — повки́дані бу́дуть до те́мряви зо́внішньої — буде там плач і скре́гіт зубів“!
<p>13 І сказав Ісус сотникові: „Іди, і як повірив ти, нехай так тобі й станеться!“ І тієї ж години одужав слуга його.
<p>14 Як прийшов же Ісус до Петрового дому, то побачив тещу його, що лежала в гарячці.
<p>15 І Він доторкнувся руки її, — і гарячка покинула ту... І встала вона, та й Йому прислуго́вувала!
<p>16 А коли настав вечір, привели́ багатьох біснуватих<f>[37]</f> до Нього, — і Він словом <i>Своїм</i> вигнав ду́хів, а недужих усіх уздорови́в,
<p>17 щоб спра́вдилося, що сказав був Ісая пророк, промовляючи: „Він узяв наші немочі, і неду́ги поніс“.
<p>18 А як угледів Ісус навко́ло Себе багато наро́ду, наказав перепли́нути на то́й бік.
<p>19 І приступив один книжник та й до Нього сказав: „Учителю, я піду́ за Тобою, хоч би куди ти пішов!“
<p>20 Промовляє до нього Ісус: „Мають но́ри лисиці, а гні́зда небесні пташки́, — Син же Лю́дський<f>[38]</f> не має де й голови́ прихили́ти“.
<p>21 А і́нший із у́чнів промовив до Ньо́го: „Дозволь мені, Господи, перше піти та ба́тька свого похова́ти“.
<p>22 А Ісус йому каже: „Іди за Мною, і зостав мертвим ховати мерців своїх!“
<p>23 І коли Він до чо́вна вступив, за Ним увійшли Його у́чні.
<p>24 І ось буря велика зірва́лась на морі, аж чо́вен зачав залива́тися хви́лями. А Він спав.
<p>25 І кинулись учні, і збудили Його та й благали: Рятуй, Господи, — ги́немо!“
<p>26 А Він відповів їм: „Чого полохливі ви, маловірні?“ Тоді встав, заказав бурі й морю, — і тиша велика настала.
<p>27 А народ дивувався й казав: „Хто ж це такий, що ві́три та море слухня́ні Йому́?“
<p>28 І, як прибув Він на то́й бік, до землі Гадари́нської,<f>[39]</f> перестріли Його два біснуваті, що вийшли з могильних пече́р, дуже люті, так що ніхто не міг перехо́дити тією дорогою.
<p>29 І ось, вони стали кричати, говорячи: „Що́ Тобі, Сину Божий, до нас?<f>[40]</f> Прийшов Ти сюди передчасно нас мучити?“
<p>30 А опо́даль від них пасся гурт великий свине́й.
<p>31 І просилися де́мони, кажучи: „Коли виженеш нас, то пошли нас у той гурт свине́й“.
<p>32 А Він відповів їм: „Ідіть“. І вийшли вони, і пішли в гурт свиней. І ось кинувся з кручі до моря ввесь гурт, — і потопи́вся в воді.
<p>33 Пастухи ж повтікали; а коли прибули́ вони в місто, то про все розповіли́, і про біснуватих.
<p>34 І ось, усе місто вийшло назу́стріч Ісусові. Як Його ж угледіли, то стали благати, щоб пішов <i>Собі</i> з їхнього кра́ю!

<h4>9</h4>
<p>1 І, сівши до чо́вна, Він перепли́нув, і до міста Свого прибув.
<p>2 І ото, прине́сли до Нього розсла́бленого, що на ложі лежав. І, як побачив Ісус їхню віру, сказав розсла́бленому: „Будь бадьо́рий, сину! Прощаються тобі гріхи твої́!“
<p>3 І ось, дехто із книжників стали казати про себе: „Він богозневажає“.
<p>4 Ісус же думки́ їхні знав і сказав: „Чого ду́маєте ви лукаве в серцях своїх?“
<p>5 Що́ легше, — сказати: „Прощаються тобі гріхи“, чи сказати: „Уставай та й ходи“?
<p>6 Але щоб ви знали, що прощати гріхи на землі має вла́ду Син Лю́дський, — тож каже Він розсла́бленому: „Уставай, візьми ложе своє, та й іди у свій дім!“
<p>7 Той устав і пішов у свій дім.
<p>8 А на́товп, побачивши <i>це</i>, налякався, — і славив Бога, що лю́дям Він дав таку вла́ду!
<p>9 А коли Ісус звідти прохо́див, побачив чоловіка, на йме́ння Матвія, що сидів на митниці, та й каже йому: „Іди за Мною!“ Той устав, і пішов услід за Ним.
<p>10 І сталось, як Ісус сиді́в при столі́ у домі, ось зійшлося багато митників і грішників, і вони посідали з Ним та з Його у́чнями.
<p>11 Як побачили ж <i>те</i> фарисеї, то сказали до учнів Його: „Чому́ то Вчитель ваш їсть із ми́тниками та із грішниками?“
<p>12 А Він <i>це</i> почув та й сказав: „Лікаря не потребу́ють здорові, а слабі!
<p>13 Ідіть же, і навчіться, що́ то є: „Милости хо́чу, а не жертви“. Бо Я не прийшов кликати праведних, але грішників до покая́ння“.
<p>14 Тоді приступили до Нього Іванові у́чні та й кажуть: „Чому́ по́стимо ми й фарисеї, а учні Твої не по́стять?“
<p>15 Ісус же промовив до них: „Хіба можуть гості весільні сумувати, поки з ними <i>ще</i> є молодий? Але при́йдуть <i>ті</i> дні, коли заберуть молодого від них, — тоді й по́стити бу́дуть вони.
<p>16 До одежі ж старої ніхто не вставляє латки з сукна сирово́го, — бо збіжи́ться воно, і дірка стане <i>ще</i> гірша.
<p>17 І не вливають вина молодого в старі бурдюки́, а то бурдюки́ розірву́ться, і вино розіллє́ться, і бурдюки́ пропадуть; а вливають вино молоде до нових бурдюкі́в, — і одне й друге збере́жене бу́де“.
<p>18 Коли Він говорив це до них, підійшов ось один із старши́х, уклонився Йому та й говорить: „Дочка моя хвилі цієї померла. Та прийди, поклади Свою руку на неї, — і вона оживе“.
<p>19 І підвівся Ісус, і пішов услід за ним, також у́чні Його́.
<p>20 І ото одна жінка, що дванадцять літ хворою на кровоте́чу була́, приступила зза́ду, і доторкнулась до кра́ю одежі Його.
<p>21 Бо вона говорила про себе: „Коли хоч доторкнуся одежі Його, то одужаю“.
<p>22 Ісус, обернувшись, побачив її та й сказав: „Будь бадьо́рою, до́чко, — твоя віра спасла тебе!“ І одужала жінка з тієї години.
<p>23 А Ісус, як прибув до госпо́ди старшо́го, і вздрів дударів та юрбу́ голосі́льників,
<p>24 то сказав: „Відійдіть, бо не вмерло дівча́, але спить“. І насміхалися з Нього.
<p>25 А коли наро́д випроваджено, Він увійшов, узяв за руку її, — і дівчина вста́ла!
<p>26 І вістка про це розійшлася по всій тій країні.
<p>27 Коли ж Ісус звідти вертався, ішли за Ним два сліпці, що кричали й казали: „Змилуйсь над нами, Сину Давидів!“
<p>28 І коли Він додому прийшов, приступили до Нього сліпці. А Ісус до них каже: „Чи ж вірите ви, що Я мо́жу вчинити оце?“ Говорять до Нього вони: „Так, Господи“.
<p>29 Тоді Він доторкнувся до їхніх оче́й і сказав: „Нехай станеться вам згідно з вашою вірою!“
<p>30 І очі відкрилися їм. А Ісус наказав їм суво́ро, гово́рячи: „Глядіть, — щоб ніхто не дові́давсь <i>про це</i>!“
<p>31 А вони відійшли, та й розголосили про Нього по всій тій країні.
<p>32 Коли ж ті вихо́дили, то ось привели́ до Нього чоловіка німого, що був біснуватий.
<p>33 І як де́мон був вигнаний, німий заговорив. І дивувався наро́д і казав: „Ніко́ли таке не траплялося серед Ізраїля!“
<p>34 Фарисеї ж казали: „Виганяє Він де́монів силою князя де́монів“.
<p>35 І обхо́див Ісус всі міста́ та оселі, навчаючи в їхніх синагогах, та Єва́нгелію Царства проповідуючи, і вздоро́влюючи всяку неду́гу та не́міч усяку.
<p>36 А як бачив людей, змилосе́рджувався Він над ними, бо були вони змучені та розпоро́шені, „як ті вівці, що не мають пастуха“.
<p>37 Тоді Він казав Своїм учням: „Жни́во справді велике, та робі́тників мало;
<p>38 тож благайте Госпо́даря жни́ва, щоб на жни́во Своє Він робі́тників вислав“.

<h4>10</h4>
<p>1 І закли́кав Він дванадцятьо́х Своїх у́чнів, і вла́ду їм дав над нечистими ду́хами, щоб їх виганяли вони, і щоб уздоровля́ли всіляку неду́гу та неміч всіляку.
<p>2 А ймення апо́столів дванадцятьо́х отакі: перший Си́мон, що Петро́м прозивається, і Андрій, брат його; Яків, син Зеведе́їв, та Іван, брат його;
<p>3 Пилип і Вартоломе́й, Хома́ й ми́тник Матвій; Яків, син Алфе́їв, і Таде́й;
<p>4 Си́мон Кананіт, та Юда Іскаріо́тський,<f>[41]</f> що й видав Його.
<p>5 Цих Дванадцятьо́х Ісус вислав, і їм наказав, промовляючи: „На путь до поган не ходіть, і до самаря́нського міста не входьте,
<p>6 але йдіть радніш до овечок загинулих дому Ізра́їлевого.
<p>7 А ходячи, проповідуйте та говоріть, що набли́зилось Царство Небесне.
<p>8 Уздоровляйте недужих, воскрешайте померлих, очищайте прокаже́них, виганяйте де́монів. Ви да́рмо дістали, дармо й давайте.
<p>9 Не беріть ані золота, ані срі́бла, ані мідякі́в до своїх поясів,
<p>10 ані торби в дорогу, ані двох одеж, ні санда́ль, ані палиці. Бо вартий робі́тник своєї поживи.<f>[42]</f>
<p>11 А як за́йдете в місто якесь чи в село, то розві́дайте, хто́ там достойний, — і там перебудьте, аж поки не ви́йдете.
<p>12 А входячи в дім, вітайте його, промовляючи: „Мир<f>[43]</f> дому цьому́!“
<p>13 І коли буде достойний той дім, — нехай зі́йде на нього ваш мир; а як недостойний він буде, то мир ваш нехай до вас ве́рнеться.
<p>14 А як хто вас не прийме, і ваших слів не послу́хає, то, вихо́дячи з дому чи з міста того́, обтрусіть порох із ніг своїх.
<p>15 Поправді кажу́ вам: легше буде країні содомській й гоморській дня судного, аніж місту тому́!
<p>16 Оце посилаю Я вас, як овець між вовки́. Будьте ж мудрі, як змі́ї, і невинні, як голу́бки.
<p>17 Стережіться ж людей, бо вони на суди́ видаватимуть вас, та по синагогах своїх бичува́ти вас бу́дуть.
<p>18 І до правителів та до царів поведуть вас за Мене, на сві́дчення їм і пога́нам.
<p>19 А коли видава́тимуть вас, не журі́ться, я́к або що́ говорити: тієї години буде вам да́не, що́ маєте ви говорити,
<p>20 бо не ви промовля́тимете, але Дух Отця вашого в вас промовля́тиме.
<p>21 І видасть на смерть брата брат, а батько — дитину. І „діти повстануть супроти батьків“, і їх повбивають.
<p>22 І за Ім'я́ Моє будуть усі вас нена́видіти. А хто ви́терпить аж до кінця, той буде спасе́ний.
<p>23 А коли будуть вас переслідувати в однім місті, утікайте до іншого. Поправді кажу́ вам, — не всти́гнете ви обійти́ міст Ізраїлевих, як при́йде Син Лю́дський.
<p>24 Учень не більший за вчителя, а раб — понад пана свого́.
<p>25 Дово́лі для учня, коли буде він, як учитель його, а раб — як госпо́дар його. Коли Вельзеву́лом<f>[44]</f> назвали господаря дому, — скільки ж більше <i>назвуть так</i> домашніх його!
<p>26 Але́ не лякайтеся їх. Немає нічого захованого, що воно не відкриється, ані потаємного, що не ви́явиться.
<p>27 Що́ кажу Я вам по́темки, — говоріть те при світлі, що ж на вухо ви чуєте — проповідуйте те на даха́х.<f>[45]</f>
<p>28 І не лякайтеся тих, хто тіло вбиває, а душі́ вбити не може; але бійтеся більше того, хто може й душу, і тіло <i>вам</i> занапасти́ти в геєнні.
<p>29 Чи не два горобці продаються за гріш?<f>[46]</f> А на землю із них ні один не впаде́ без <i>волі</i> Отця вашого.
<p>30 А вам і волосся все на голові пораховано.
<p>31 Отож, не лякайтесь, — бо вартніші ви за багатьох горобців.
<p>32 Отже, кожного, хто Мене ви́знає перед людьми́, того перед Небесним Отцем Моїм визнаю й Я.
<p>33 Хто ж Мене відцурається перед людьми́, того й Я відцураюся перед Небесним Отцем Моїм.
<p>34 Не ду́майте, що Я прийшов, щоб мир на землю прине́сти, — Я не мир прине́сти прийшов, а меча.
<p>35 Я ж прийшов „порізни́ти чоловіка з батьком його, дочку́ з її матір'ю, і невістку з свекру́хою її“.
<p>36 І: „вороги́ чоловікові — домашні його!“
<p>37 Хто більш, як Мене, любить батька чи матір, той Мене недостойний. І хто більш, як Мене, любить сина чи дочку, той Мене недостойний.
<p>38 І хто не ві́зьме свого хреста, і не пі́де за Мною слідом, той Мене недостойний.
<p>39 Хто душу<f>[47]</f> свою́ зберігає, той погубить її, хто ж за Ме́не погубить душу<f>[47]</f> свою́, — той зна́йде її.
<p>40 Хто вас приймає — приймає Мене, хто ж приймає Мене, — приймає Того, Хто послав Мене.
<p>41 Хто приймає пророка, як пророка, той дістане нагоро́ду проро́чу, хто ж приймає праведника, як праведника, той дістане нагоро́ду пра́ведничу.
<p>42 І хто напо́їть, як у́чня, кого з мали́х цих бодай ку́хлем водиці холодної, поправді кажу́ вам, — той не згубить нагоро́ди своєї“.

<h4>11</h4>
<p>1 І сталось, коли Ісус перестав навчати дванадцятьо́х Своїх учнів, Він звідти пішов, щоб учити, і по їхніх містах проповідувати.
<p>2 Прочувши ж Іван у в'язни́ці про дії Христові, послав через учнів своїх,
<p>3 щоб Його запитати: „Чи Ти Той, Хто має прийти, чи чекати нам Іншого?“
<p>4 Ісус же промовив у відповідь їм: „Ідіть, і перекажіть Іванові, що́ ви чуєте й бачите:
<p>5 „Сліпі прозріва́ють“, і криві ходять, стають чистими прокаже́ні, і чують глухі, і померлі встають, а „вбогим звіщається Добра Нови́на“.
<p>6 І блаженний, хто через Мене споку́си не ма́тиме!“
<p>7 Як вони ж відійшли, Ісус про Івана почав говорити наро́дові: „На що́ ви ходили в пустиню дивитися? Чи на очерет, що вітер гойда́є його́?
<p>8 Та на що́ ви дивитись ходили? Може на чоловіка, у м'які шати одя́гненого? Аджеж ті, хто носить м'яке́, — по палатах царськи́х.
<p>9 По що́ ж ви ходили? Може бачити пророка? Так, кажу вам, — навіть більш, як пророка.
<p>10 Бо це ж той, що про нього написано: „Ось перед обличчя Твоє посилаю Свого посланця́, який перед Тобою дорогу Твою приготує!“
<p>11 Поправді кажу вам: Між наро́дженими від жінок не було більшого над Івана Христителя! Та найменший у Царстві Небеснім — той більший від нього!
<p>12 Від днів же Івана Христителя й досі Царство Небесне здобува́ється силою, і ті, хто вживає зусилля, хапа́ють його.
<p>13 Усі бо Пророки й Зако́н до Івана прові́щували.
<p>14 Коли ж хочете знати, — то Ілля він, що має прийти.
<p>15 Хто́ має ву́ха, — нехай слухає!
<p>16 До кого ж цей рід прирівняю? — До хлоп'ят він подібний, що на ринку сидять та вигукують іншим,
<p>17 і кажуть: „Ми вам грали, а ви не танцювали, ми співали вам жа́лібно, та не плакали ви“.
<p>18 Бо прийшов був Іван, що не їв і не пив, вони ж кажуть: „Він де́мона має“.
<p>19 Прийшов <i>же</i> Син Лю́дський, що їсть і п'є, вони ж кажуть: „Чоловік ось, ласу́н і п'яни́ця, Він при́ятель ми́тників і грішників“. І виправдалася мудрість своїми діла́ми“.<f>[48]</f>
<p>20 Ісус тоді став докоряти містам, де́ відбуло́ся найбільш Його чуд, що вони не покаялись:
<p>21 „Горе, тобі, Хоразі́не, горе тобі, Вефсаїдо! Бо коли б то в Ти́рі й Сидо́ні були відбули́ся ті чу́да, що сталися в вас, то давно б вони ка́ялися в волосяни́ці<f>[49]</f> та в по́пелі.
<p>22 Але кажу́ вам: Легше буде дня судного Тиру й Сидону, ніж вам!
<p>23 А ти, Капернау́ме, що „до неба піднісся, — аж до аду<f>[50]</f> ти зі́йдеш“. Бо коли б у Содомі були відбули́ся ті чу́да, що в тобі вони стались, то лишився б він був по сього́днішній день.
<p>24 Але кажу́ вам, що содо́мській землі буде легше дня судного, аніж тобі!“
<p>25 Того ча́су, навчаючи, промовив Ісус: „Прославляю Тебе, Отче, Господи неба й землі, що втаїв Ти оце від премудрих і розумних, та його немовля́там відкрив.
<p>26 Так, Отче, — бо Тобі так було до вподо́би!
<p>27 Передав Мені все Мій Отець. І Сина не знає ніхто, крім Отця, і Отця не знає ніхто, окрім Сина, та кому Син захоче відкрити.
<p>28 Прийдіть до Мене, усі стру́джені та обтя́жені, — і Я вас заспоко́ю!
<p>29 Візьміть на себе ярмо́ Моє, і навчіться від Мене, бо Я тихий і серцем покі́рливий, — і „зна́йдете спо́кій ду́шам своїм“.
<p>30 Бож ярмо Моє любе, а тяга́р Мій легки́й!“

<h4>12</h4>
<p>1 Того ча́су Ісус перехо́див лана́ми в суботу. А у́чні Його зголодніли були, і стали зривати колосся та їсти.
<p>2 Побачили ж <i>це</i> фарисеї, та й кажуть Йому: „Он учні Твої роблять те, чого не годиться робити в суботу“.
<p>3 А Він відповів їм: „Чи ж ви не читали, що́ зробив був Давид, коли сам зголоднів і ті, хто був із ним?
<p>4 Як він увійшов до Божого дому, і спожив хліби́ показні́, яких їсти не можна було ні йому, ані тим, хто був із ним, а тільки самим священикам?
<p>5 Або ви не читали в Зако́ні що в суботу священики пору́шують<f>[51]</f> суботу у храмі, — і невинні вони?
<p>6 А Я вам кажу́, що тут Більший, як храм!
<p>7 Коли б знали ви, що́ то є: „Милости хо́чу, а не жертви“, то ви не судили б невинних.
<p>8 Бо Син Лю́дський Госпо́дь і суботі“!
<p>9 І, вийшовши звідти, прибув Він до їхньої синагоги.<f>[52]</f>
<p>10 І ото, <i>був там</i> чоловік, що мав суху руку. І, щоб обвини́ти Ісуса, запитали Його: „Чи вздоровляти годи́ться в суботу?“
<p>11 А Він їм сказав: „Чи зна́йде́ться між вами люди́на, яка, одну мавши вівцю́, не пі́де по неї, і не врятує її, як вона впаде в яму в суботу?
<p>12 А скільки ж люди́на вартніша <i>за тую</i> овечку! Тому́ можна чинити добро <i>й</i> у суботу“!
<p>13 І каже тоді чоловікові: „Простягни свою руку!“ Той простяг, — і стала здорова вона, як і друга.
<p>14 Фарисеї ж пішли, і зібрали нараду на Нього, — я́к би Його погубити?
<p>15 А Ісус, розізнавши, пішов <i>Собі</i> звідти. <h>Ісус уздоровля́є недужих</h> І багато пішло вслід за Ним, — і Він їх уздоро́вив усіх.
<p>16 А Він наказав їм суво́ро Його не виявляти,
<p>17 щоб спра́вдилось те, що́ сказав був Ісая пророк, промовляючи:
<p>18 „Ото Мій Слуга, що Я вибрав Його, Мій Улю́блений, що Його полюбила душа Моя! Вкладу́ Свого Духа в Нього, — і Він суд проголо́сить поганам.
<p>19 Він не буде змагатися, ані кричати, і на вулицях чути не буде ніхто Його голосу.
<p>20 Він очерети́ни надло́мленої не доло́мить, і ґнота́ догасаючого не пога́сить, поки не допровадить при́суду до перемоги.
<p>21 І погани наді́ятись будуть на Йме́ння Його“!
<p>22 Тоді привели́ до Ньо́го німого сліпця́, що був біснуватий, — і Він уздоро́вив його, так що німий став говорити та бачити.
<p>23 І дивувались усі люди й казали: „Чи ж не Син це Давидів?“
<p>24 Фарисеї ж, почувши, сказали: „Він де́монів не виганяє інакше, тільки як Вельзеву́лом,<f>[53]</f> князем де́монів“.
<p>25 А Він знав думки їхні, і промовив до них: „Кожне царство, поділене супроти себе, запусті́є. І кожне місто чи дім, поділені супроти себе, не втри́маються.
<p>26 І коли сатана́<f>[54]</f> сатану́ виганяє, то ділиться супроти себе; як же втри́мається царство його?
<p>27 І коли Вельзевулом виганя́ю Я де́монів, то ким виганя́ють сини ваші? Тому́ вони стануть вам су́ддями.
<p>28 А коли ж Духом Божим виго́ню Я де́монів, то настало для вас Царство Боже.
<p>29 Або я́к то хто може вде́ртися в дім дужого, та пограбувати добро́ його, якщо перше не зв'яже дужого? І аж тоді він госпо́ду його пограбує.
<p>30 Хто не зо Мною, той супроти Мене; і хто не збирає зо Мною, той розкида́є.
<p>31 Тому́ то кажу́ вам: усякий гріх, <i>навіть</i> богозневага,<f>[55]</f> про́ститься лю́дям, але богозневага на Духа не про́ститься!
<p>32 І як скаже хто слово на Лю́дського Сина, то йому́ проститься <i>те</i>; а коли скаже проти Духа Святого, — не про́ститься <i>того</i> йому ані в цім віці, ані в майбу́тнім!
<p>33 Або ви́ростіть дерево добре, то й плід його добрий, або ви́ростіть дерево зле, то й плід його злий. Пізнається бо дерево з пло́ду!
<p>34 Ро́де змії́ний! Як ви можете мовити добре, бувши злі? Бо чим серце напо́внене, те говорять уста́.
<p>35 Добра люди́на з доброго ска́рбу добре виносить, а лукава люди́на зо скарбу лихого виносить лихе́.
<p>36 Кажу́ ж вам, що за кожне слово пусте, яке скажуть люди, дадуть вони відповідь судного дня!
<p>37 Бо зо слів своїх будеш випра́вданий, і зо слів своїх будеш засу́джений“.
<p>38 Тоді дехто із книжників та фарисеїв озвались до Нього й сказали: „Учителю, — хочемо побачити озна́ку від Те́бе“.
<p>39 А Ісус відповів їм: „Рід лукавий і перелю́бний шукає ознаки, — та ознаки йому не дадуть, окрім ознаки пророка Йо́ни.
<p>40 Як Йо́на перебув у сере́дині китовій три дні і три ночі, так перебу́де три дні та три ночі й Син Лю́дський у серці землі.<f>[56]</f>
<p>41 Ніневі́тяни стануть на суд із цим родом, — і осудять його, вони бо покаялися через Йо́нину проповідь. А тут ото Більший, ніж Йо́на!
<p>42 Цариця з пі́вдня на суд стане з родом оцим, — і засу́дить його, бо вона з кінця світу прийшла Соломонову мудрість послу́хати. А тут ото Більший, аніж Соломон!
<p>43 А коли дух нечистий виходить із люди́ни, то блукає місцями безвідними, відпочинку шукаючи, та не знахо́дить.
<p>44 Тоді він говорить: „Вернуся до дому свого́, звідки вийшов“. А як ве́рнеться він, то <i>хату</i> знахо́дить порожню, заметену й при́брану.
<p>45 Тоді він іде, та й приводить сімох духів інших, лютіших за себе, — і входять вони та й живуть тут. І буде останнє люди́ні тій гірше за перше... Так буде й лукавому родові цьому́!“
<p>46 Коли Він іще промовляв до наро́ду, аж ось мати й брати Його о́сторонь стали, бажаючи з Ним говорити.
<p>47 І сказав хтось Йому́: „Ото мати Твоя й Твої бра́ття стоять <i>онде</i> о́сторонь, і говорити з Тобою бажають“.
<p>48 А Він відповів тому́, хто Йому говорив, і сказав: „Хто́ мати Моя? І хто́ браття Мої?“
<p>49 І, показавши рукою Своєю на у́чнів Своїх, Він промовив: „Ото Моя мати та браття Мої!
<p>50 Бо хто волю Мого Отця, що на небі, чини́тиме, той Мені брат, і сестра, і мати!“

<h4>13</h4>
<p>1 Того ж дня Ісус вийшов із дому, та й сів біля моря.
<p>2 І бе́зліч наро́ду зібралась до Нього, так що Він увійшов був до чо́вна та й сів, а ввесь на́товп стояв понад берегом.
<p>3 І багато навчав Він їх при́тчами,<f>[57]</f> кажучи: <h>Притча про сіяча́</h> „Ось вийшов сія́ч, щоб посіяти.
<p>4 І як сіяв він <i>зе́рна</i>, упали одні край дороги, — і пташки́ налетіли, та їх повидзьо́бували.
<p>5 Другі ж упали на ґрунт кам'яни́стий, де не мали багато землі, — і негайно посхо́дили, бо земля неглибо́ка була́;
<p>6 а як сонце зійшло, — то зів'яли, і коріння не мавши, — посохли.
<p>7 А інші попа́дали в те́рен, — і вигнався терен, і їх поглуши́в.
<p>8 Інші ж упали на добрую землю — і зродили: одне в сто раз, друге в шістдеся́т, а те втри́дцятеро.
<p>9 Хто має ву́ха, щоб слухати, нехай слухає!“
<p>10 І учні <i>Його</i> приступили й сказали до Нього: „Чому́ при́тчами Ти промовляєш до них?“
<p>11 А Він відповів і промовив: „Тому́, що вам да́но пізнати таємни́ці Царства Небесного, — їм же не да́но.
<p>12 Бо хто має, то дасться йому́ та дода́сться, хто ж не має, — забереться від нього й те, що́ він має.
<p>13 Я тому́ говорю́ до них при́тчами, що вони, ди́влячися, не бачать, і слухаючи, не чують, і не розуміють.
<p>14 І над ними збувається пророцтво Ісаї, яке промовляє: „Почуєте слухом, — і не зрозумієте, дивитися бу́дете оком, — і не побачите.
<p>15 Затовсті́ло бо серце людей цих, тяжко чують ву́хами вони, і зажму́рили очі свої, щоб коли не побачити очима й не почути ву́хами, і не зрозуміти <i>їм</i> серцем, і не наверну́тись, щоб Я їх уздоро́вив!“
<p>16 Очі ж ваші блаженні, що бачать, і ву́ха ваші, що чують.
<p>17 Бо поправді кажу́ вам, що багато пророків і праведних бажали побачити, що́ бачите ви, — та не бачили, і почути, що́ чуєте ви, — і не чули.
<p>18 Послухайте ж притчу про сіяча́.
<p>19 До кожного, хто слухає слово про Царство, але не розуміє, приходить лукавий, і кра́де посіяне в серці його; це те, що посіяне понад дорогою.
<p>20 А посіяне на кам'яни́стому ґрунті, — це той, хто слухає слово, і з радістю зараз приймає його;
<p>21 але кореня в ньому нема, тому він непостійний; коли ж у́тиск або переслідування настають за слово, то він зараз споку́шується.<f>[58]</f>
<p>22 А між те́рен посіяне, — це той, хто слухає слово, але кло́поти віку цього́ та омана багатства заглу́шують слово, — і воно зостається без пло́ду.
<p>23 А посіяне в добрій землі, — це той, хто слухає слово й <i>його</i> розуміє, і плід він прино́сить, і дає один у сто раз, другий у шістдеся́т, а той утри́дцятеро“.
<p>24 Іншу притчу подав Він їм, кажучи: „Царство Небесне подібне до чоловіка, що посіяв був добре насіння на полі своїм.
<p>25 А коли люди спали, прийшов ворог його, і куколю між пшеницю насіяв, та й пішов.
<p>26 А як виросло збіжжя та кинуло колос, тоді показався і кукі́ль.
<p>27 І прийшли господаре́ві раби, та й кажуть йому: „Пане, чи ж не добре насіння ти сіяв на полі своїм? Звідки ж узявся кукіль?“
<p>28 А він їм відказав: „Чоловік супроти́вник нако́їв оце“. А раби відказали йому́: „Отож, — чи не хочеш, щоб пішли ми і його повипо́лювали?“
<p>29 Але він відказав: „Ні, — щоб, випо́люючи <i>той</i> кукіль, ви не вирвали ра́зом із ним <i>і</i> пшеницю.
<p>30 Залиші́ть, — хай ра́зом обоє ростуть аж до жнив; а в жнива́ накажу́ я женця́м: Зберіть перше кукі́ль і його пов'яжіть у снопки́, щоб їх попали́ти; пшеницю ж спровадьте до клуні моєї“.
<p>31 Іншу притчу подав Він їм, кажучи: „Царство Небесне подібне до зе́рна гірчи́чного, що взяв чоловік і посіяв на полі своїм.
<p>32 Воно найдрібніше з усьо́го насіння, але́, коли ви́росте, більше воно за зілля, і стає деревом, так що птаство небесне злітається, і ку́блиться в ві́ттях його“.
<p>33 Іншу притчу Він їм розпові́в: „Царство Небесне подібне до ро́зчини, що її бере жінка, і кладе на три мірі<f>[59]</f> муки, аж поки все вки́сне“.
<p>34 Це все в при́тчах Ісус говорив до людей, і без при́тчі нічо́го Він їм не казав,
<p>35 щоб спра́вдилось те, що сказав був пророк, промовляючи: „Відкрию у при́тчах уста́ Свої, розповім таємни́ці від по́чину <i>світу</i>!“
<p>36 Тоді відпустив Він наро́д і додому прийшов. І підійшли Його учні до Нього й сказали: „Поясни́ нам при́тчу про кукі́ль польови́й“.
<p>37 А Він відповів і промовив до них: „Хто добре насіння посіяв був, — це Син Лю́дський,
<p>38 а поле — це світ, добре ж насіння — це сини Царства, а кукі́ль — сини лукавого;
<p>39 а ворог, що всіяв його — це диявол, жнива́ — кінець віку, а женці — анголи́.
<p>40 І як збирають кукі́ль, і як па́лять в огні, так буде й напри́кінці віку цього́.
<p>41 Пошле Лю́дський Син Своїх анголів, і вони позбирають із Царства Його всі спокуси, і тих, хто чинить беззако́ння,
<p>42 і їх повкида́ють до пе́чі огне́нної, — буде там плач і скре́гіт зубів!
<p>43 Тоді праведники, немов сонце, засяють у Царстві свого Отця. Хто має ву́ха, нехай слухає!
<p>44 Царство Небесне подібне ще до захо́ваного в полі ска́рбу, що люди́на, знайшовши, ховає його, і з радости з того йде, та й усе, що має, продає та купує те поле.
<p>45 Подібне ще Царство Небесне до того купця, що пошу́кує пе́рел до́брих,
<p>46 а як зна́йде одну дорогоцінну перли́ну, то йде, і все продає, що має, і купує її.
<p>47 Подібне ще Царство Небесне до не́вода, у море заки́неного, що зібрав він усячину.
<p>48 Коли він напо́вниться, тягнуть на берег його, і, сівши, вибирають до по́суду добре, непо́тріб же геть викидають.
<p>49 Так буде й напри́кінці віку: анголи́ повиходять, і вилучать злих з-поміж праведних,
<p>50 і їх повкидають до пе́чі огне́нної, — буде там плач і скре́гіт зубів!
<p>51 Чи ви зрозуміли це все?“ — „Так!“ відказали Йому.
<p>52 І Він їм сказав: „Тому́ кожен книжник, що навче́ний про Царство Небесне, подібний до того госпо́даря, що з скарбниці своєї виносить нове́ та старе“.
<p>53 І сталось, як скінчи́в Ісус притчі оці, Він зві́дти пішов.
<p>54 І прийшов Він до Своєї ба́тьківщини, і навчав їх у їхнїй синаго́зі, так що стали вони дивуватися й питати: „Звідки в Нього ця мудрість та си́ли чудоді́йні?
<p>55 Чи ж Він не син те́слі? Чи ж мати Його не Марією зветься, а брати Його — Яків, і Йо́сип, і Симон та Юда?
<p>56 І чи ж се́стри Його не всі з нами? Звідки ж Йому́ все оте?“
<p>57 І вони спокуша́лися Ним. А Ісус їм сказав: „Пророка нема без пошани, — хіба тільки в вітчи́зні своїй та в домі своїм!“
<p>58 І Він не вчинив тут чуд багатьо́х через їхню невіру.

<h4>14</h4>
<p>1 Того ча́су прочув Ірод чотиривла́сник<f>[60]</f> чутки́ про Ісуса,
<p>2 і сказав своїм слу́гам: „Це Іван Христитель, — він із мертвих воскрес, і тому́ чуда тво́ряться ним“.
<p>3 Бо Ірод схопи́в був Івана, і зв'язав його, і посадив у в'язни́цю через Іродія́ду, дружи́ну брата свого Пилипа.
<p>4 Бо до нього Іван говорив: „Не годи́ться тобі її мати!“<f>[61]</f>
<p>5 І хотів <i>Ірод</i> смерть заподі́яти йому, та боявся наро́ду, бо того за пророка вважали.
<p>6 А як був день наро́дження Ірода, танцювала посеред <i>гостей</i> дочка Іродія́дина, та й Іродові догоди́ла.
<p>7 Тому́ під прися́гою він обіцявся їй дати, чого тільки попросить вона.
<p>8 А вона, за намовою матері своєї: „Дай мені — проказала — отут на полу́миску голову Івана Христителя!“
<p>9 І цар засмутився, але́ через клятву та тих, хто сидів при столі<f>[62]</f> з ним, звелів дати.
<p>10 І послав стяти Івана в в'язни́ці.
<p>11 І прине́сли на полу́мискові його голову, та й дали́ дівчині, а та відне́сла <i>її</i> своїй матері.
<p>12 А учні його прибули́, взяли тіло, і поховали його, та прийшли й сповістили Ісуса.
<p>13 Як Ісус <i>те</i> почув, Він відплив звідти чо́вном у місце пустинне й самотнє. І, прочувши, наро́д із міст пішов пі́шки за Ним.
<p>14 І, як вийшов Ісус, Він побачив багато наро́ду, — і змилосе́рдивсь над ними, і їхніх слаби́х уздоро́вив.
<p>15 А коли настав вечір, підійшли <i>Його</i> учні до Нього й сказали: „<i>Тут</i> місце пустинне, і година вже пі́зня; відпусти наро́д, — хай по селах розі́йдуться, і куплять пожи́ви собі“.
<p>16 А Ісус їм сказав: „Непотрібно відхо́дити їм, — нагодуйте їх ви!“
<p>17 Вони ж кажуть Йому: „Не маємо <i>чим</i> тут, — тільки п'я́теро хліба й дві рибі“.
<p>18 А Він відказав: „Принесіть Мені їх сюди“.
<p>19 І, звелівши на́товпові посідати на траві, Він узяв п'ятеро хліба й дві рибі, спогля́нув на небо, поблагословив й поламав <i>ті</i> хліби́, і дав учням, а учні наро́дові.
<p>20 І всі їли й наси́тились, а з кусків позосталих назбирали двана́дцятеро повних кошів.
<p>21 Їдців же було мужа тисяч із п'ять, крім жіно́к і дітей.
<p>22 І зараз звелів Ісус учням до чо́вна сідати, і перепли́сти на той бік раніше Його, аж поки наро́д Він відпу́стить.
<p>23 Відпусти́вши ж народ, Він на го́ру пішов помолитися насамоті́; і як вечір настав, був там Сам.
<p>24 А чо́вен вже був на сере́дині моря, і кидали хвилі його, бо вітер зірвавсь супроти́вний.
<p>25 А о четвертій сторо́жі нічній<f>[63]</f> Ісус підійшов до них, іду́чи по морю.
<p>26 Як побачили ж учні, що йде Він по морю, то настра́шилися та й казали: „Мара́!“ І від стра́ху вони закричали...
<p>27 А Ісус до них зараз озвався й сказав: „Заспокійтесь, — це Я, не лякайтесь!“
<p>28 Петро ж відповів і сказав: „Коли, Господи, Ти́ це, то звели, щоб прийшов я до Тебе по воді“.
<p>29 А Він відказав йому: „Іди“. І, вилізши з чо́вна, Петро став іти по воді, і пішов до Ісуса.
<p>30 Але, бачачи велику бурю, злякався, і зачав потопа́ти, і скричав: „Рятуй мене, Господи!“
<p>31 І зараз Ісус простяг руку й схопи́в його, і каже до нього: „Маловірний, чого́ усумни́вся?“
<p>32 Як до чо́вна ж вони ввійшли, буря вщу́хнула.
<p>33 А приявні в чо́вні вклонились Йому та сказали: „Ти справді Син Божий!“
<p>34 Перепливши ж вони, прибули́ в землю Генісаре́тську.
<p>35 А люди тієї місцевости, пізнавши Його, сповістили по всій тій око́лиці, і до Нього прине́сли всіх хворих.
<p>36 І благали Його, щоб бодай доторкнутися кра́ю одежі Його. А хто доторкавсь, — уздоро́влений був.

<h4>15</h4>
<p>1 Тоді до Ісуса прийшли фарисеї та книжники з Єрусалиму й сказали:
<p>2 „Чого Твої учні ламають переда́ння старших? Бо не миють вони своїх рук, коли хліб споживають“.
<p>3 А Він відповів і промовив до них: „А чого й ви порушуєте Божу заповідь ради переда́ння вашого?
<p>4 Бо Бог заповів: „Шануй ба́тька та матір“, та: „Хто злорі́чить на ба́тька чи матір, — хай смертю помре“.
<p>5 А ви кажете: Коли скаже хто ба́тьку чи матері: „Те, чим би ви скористатись від мене хотіли, то дар <i>Богові</i>“,
<p>6 то може <i>вже</i> й не шанувати той ба́тька свого або матір свою. Так ви ради переда́ння вашого зні́вечили Боже Слово.
<p>7 Лицеміри! Про вас добре Ісая пророкував, говорячи:
<p>8 „Оці люди уста́ми шанують Мене, серце ж їхнє дале́ко від Мене!
<p>9 Та однак надаре́мне шанують Мене, бо навчають наук — лю́дських за́повідей“.
<p>10 І Він покликав наро́д, і промовив до нього: „Послухайте та зрозумійте!
<p>11 Не те, що вхо́дить до уст, люди́ну скверни́ть, але те, що виходить із уст, те люди́ну скверни́ть“.
<p>12 Тоді учні <i>Його</i> приступили й сказали Йому: „Чи Ти знаєш, що фарисеї, почуши <i>це</i> слово, спокуси́лися?“
<p>13 А Він відповів і сказав: „Усяка росли́на, яку насадив не Отець Мій Небесний, буде вирвана з коренем.
<p>14 Залишіть ви їх: це сліпі повода́тарі для сліпих. А коли сліпий водить сліпого, — обо́є до ями впаду́ть“.
<p>15 А Петро відповів і до Нього сказав: „Поясни нам цю при́тчу“.
<p>16 А Він відказав: „Чи ж і ви розумі́ння не маєте?
<p>17 Чи ж ви не розумієте, що все те, що́ входить до уст, вступає в живіт, та й назовні<f>[64]</f> виходить?
<p>18 Що ж виходить із уст, те походить із серця,<f>[65]</f> — і воно опога́нює люди́ну.
<p>19 Бо з серця<f>[65]</f> виходять лихі думки́, душогубства, пере́люби, розпуста, крадіж, неправдиві засвідчення, богознева́ги.
<p>20 Оце те, що люди́ну опога́нює. А їсти руками невмитими, — не опога́нює це люди́ни!“
<p>21 І, вийшовши звідти, Ісус відійшов у землі ти́рські й сидо́нські.
<p>22 І ось жінка <i>одна</i> ханане́янка, із тих околиць прийшовши, заголосила до Нього й сказала: „Змилуйся надо мною, Господи, Сину Давидів, — де́мон тяжко дочку́ мою мучить!“
<p>23 А Він їй не казав ані слова. Тоді учні Його, підійшовши, благали Його та казали: „Відпусти її, бо кричить услід за нами!“
<p>24 А Він відповів і сказав: „Я по́сланий тільки до овечок загинулих дому Ізраїлевого“.
<p>25 А вона, підійшовши, уклонилась Йому та й сказала: „Господи, допоможи мені!“
<p>26 А Він відповів і сказав: „Не годи́ться взяти хліб у дітей, і кинути щеня́там“.
<p>27 Вона ж відказала: „Так, Господи! Але ж і щеня́та їдять ті кришки́, що спадають зо сто́лу їхніх панів“.
<p>28 Тоді відповів і сказав їй Ісус: „О жінко, твоя віра велика, — нехай буде тобі, я́к ти хочеш“! І тієї години дочка́ її ви́дужала.
<p>29 І, відійшовши звідти, Ісус прибув до Галіле́йського моря, і, зійшовши на го́ру, сів там.
<p>30 І приступило до Нього багато наро́ду, що мали з собою кривих, калік, сліпих, німих і інших багато, і клали<f>[66]</f> їх до Ісусових ніг. І Він уздоро́влював їх.
<p>31 А наро́д не вихо́див із дива, бо бачив, що говорять німі, каліки <i>стаю́ть</i> здорові, криві ходять, і бачать сліпі, — і сла́вив він Бога Ізраїлевого!
<p>32 А Ісус Своїх у́чнів покликав і сказав: „Жаль Мені цих людей, що вже три́ дні зо Мною знахо́дяться, але їсти не мають чого́; відпустити їх без їжі не хо́чу, щоб вони не ослабли в дорозі“.
<p>33 А учні Йому відказали: „Де́ нам <i>узяти</i> стільки хліба в пустині, щоб нагодувати стільки наро́ду?“
<p>34 А Ісус запитав їх: „Скільки маєте хліба?“ Вони ж відказали: „Семеро, та трохи рибок“.
<p>35 І Він ізвелів на землі посідати наро́дові.
<p>36 І, взявши сім хлібів і риби, віддавши <i>Богу</i> подяку, поламав і дав у́чням Своїм, а учні наро́дові.
<p>37 І всі їли й наси́тилися, а з позосталих кусків назбирали сім ко́шиків по́вних...
<p>38 Їдців же було чотири тисячі мужа, окрім жінок та дітей.
<p>39 І, відпустивши наро́д, усів Він до чо́вна, і прибув до землі Магдали́нської.

<h4>16</h4>
<p>1 І підійшли фарисеї та саддукеї, і, випробо́вуючи, просили Його показати ознаку їм із неба.
<p>2 А Він відповів і промовив до них: „Ви зве́чора кажете: „Буде пого́да, — червоні́є бо небо“.
<p>3 А ра́нком: „Сьогодні него́да, — червоніє бо небо похмуре“. Розпізна́ти небесне обличчя ви вмієте, ознак ча́су ж не можете!
<p>4 Рід лукавий і перелю́бний шукає озна́ки, та ознаки йому не дадуть, окрім озна́ки пророка Йони“. І, їх полишивши, Він відійшов.
<p>5 А учні Його, перейшовши на то́й бік, забули взяти хліба.
<p>6 Ісус же промовив до них: „Стережіться ува́жливо фарисе́йської та саддуке́йської ро́зчини“!
<p>7 Вони ж міркува́ли собі й говорили: „Ми <i>ж</i> хлібі́в не взяли́“.
<p>8 А Ісус, знавши <i>те</i>, запита́в: „Чого між собою міркуєте ви, маловірні, що хлібі́в не взяли́?
<p>9 Чи ж ви ще́ не розумієте й не пам'ятаєте про п'ять хлібів на п'ять тисяч, — і скільки коші́в ви зібрали?
<p>10 Ані про сім хлібів на чотири тисячі, — і скільки кошиків ви назбирали?
<p>11 Як ви не розумієте, що Я не про хліб вам сказав? Стережіться но ро́зчини фарисейської та саддукейської!“
<p>12 Тоді зрозуміли вони, що Він не казав стерегтися їм ро́зчини хлібної, але фарисе́йської та саддуке́йської науки.
<p>13 Прийшовши ж Ісус до землі Кесарі́ї Пили́пової, питав Своїх учнів і казав: „За ко́го наро́д уважає Мене́, Сина Лю́дського?“
<p>14 Вони ж відповіли́: „Одні за Івана Христителя, одні за Іллю́, інші ж за Єремі́ю або за одного з пророків“.
<p>15 Він каже до них: „А ви за ко́го Мене маєте?“
<p>16 А Си́мон Петро відповів і сказав: „Ти — Христос, Син Бога Живого!“
<p>17 А Ісус відповів і до ньо́го промовив: „Блаженний ти, Си́моне, сину Йо́нин, бо не тіло і кров<f>[67]</f> тобі <i>оце</i> ви́явили, але Мій Небесний Отець.
<p>18 І кажу Я тобі, що Петро ти,<f>[68]</f> і на скелі оцій побудую Я Церкву Свою, — і сили<f>[69]</f> а́дові не переможуть її.
<p>19 І ключі тобі дам від Царства Небесного, і що́ на землі ти зв'яжеш, те зв'язане буде на небі, а що́ на землі ти розв'яжеш, те розв'язане буде на небі“!
<p>20 Тоді наказав Своїм учням, щоб ніко́му не казали, що Він — Христо́с.
<p>21 Із того ча́су Ісус став виказувати Своїм у́чням, що Він мусить іти до Єрусалиму, і постраждати багато від старших, і первосвящеників, і книжників, і вбитому бути, — і воскреснути третього дня.
<p>22 І, на́бік відвівши Його, Петро став Йому́ докоря́ти й казати: „Змилуйся, Господи, — такого Тобі хай не бу́де!“
<p>23 А Він обернувся й промовив Петрові: „Відступися від Мене, сатано́, — ти спокуса Мені, бо ду́маєш не про Боже, а про лю́дське!“
<p>24 Промовив тоді Ісус у́чням Своїм: „Коли хоче хто йти вслід за Мною, — хай зречеться самого себе, і хай ві́зьме свого хреста, та й іде вслід за Мною.
<p>25 Бо хто хоче спасти́ свою душу, той погубить її, хто ж за Мене свою душу погубить, той зна́йде її.
<p>26 Яка ж ко́ристь люди́ні, що здобуде ввесь світ, але душу свою занапа́стить? Або що́ дасть люди́на взамін за душу свою?
<p>27 Бо при́йде Син Лю́дський у славі Свого Отця з ангола́ми Своїми, і тоді „віддасть кожному згідно з діла́ми його“.
<p>28 Поправді кажу́ вам, що деякі з тут-о прия́вних не скушту́ють смерти, аж поки не побачать Сина Лю́дського, що йде в Царстві Своїм“.

<h4>17</h4>
<p>1 А через шість день забирає Ісус Петра, і Якова, і Івана, брата його, та й веде їх осі́бно на го́ру високу.
<p>2 І Він перед ними переобрази́вся:<f>[70]</f> обличчя Його, як <i>те</i> сонце, зася́ло, а одежа Його стала біла, як світло.
<p>3 І ось з'явились до них Мойсей та Ілля́, і розмовляли із Ним.
<p>4 І озвався Петро та й сказав до Ісуса: „Господи, до́бре бути нам тут! Коли хочеш, поста́влю оту́т три шатра: для Тебе одне, і одне для Мойсея, і одне для Іллі“.
<p>5 Як він ще говорив, ось хмара ясна заслони́ла їх, і ось голос із хмари почувсь, що казав: „Це Син Мій Улю́блений, що Його Я вподо́бав. Його слухайтеся!“
<p>6 А почувши, попа́дали учні долі́лиць, і полякалися сильно.
<p>7 А Ісус підійшов, доторкнувся до них і промовив: „Уставайте й не бійтесь!“
<p>8 Звівши ж очі свої, ніко́го вони не побачили, окрім Само́го Ісуса.
<p>9 А коли з гори схо́дили, заповів їм Ісус і сказав: „Не кажіть ніко́му про це виді́ння, аж поки Син Лю́дський із мертвих воскре́сне“.
<p>10 І запитали Його учні, говорячи: „Що́ це книжники кажуть, ніби треба Іллі́ перш прийти?“
<p>11 А Він відповів і сказав: „Ілля́, правда, при́йде, і все приготу́є.
<p>12 Але́ кажу вам, що Ілля́ вже прийшов був, — та його не пізнали, але з ним зробили, що тільки хотіли. Так і Син Лю́дський має страждати від них“.
<p>13 Учні тоді зрозуміли, що Він їм говорив про Івана Христителя.
<p>14 І як вони до наро́ду прийшли, то до Нього <i>один</i> чоловік приступив, і навко́лішки впав перед Ним,
<p>15 і сказав: „Господи, змилуйсь над сином моїм, що біснується у новомі́сяччі, і мучиться тяжко, бо почасту падає він ув огонь, і почасту в воду.
<p>16 Я його був привів до учнів Твоїх, — та вони не могли вздорови́ти його“.
<p>17 А Ісус відповів і сказав: „О роде невірний і розбе́щений, доки бу́ду Я з вами? Доки вас Я терпітиму? Приведіть до Мене сюди його!“
<p>18 Пото́му Ісус погрози́в йому, і де́мон вийшов із нього. І видужав хлопець тієї години!
<p>19 Тоді підійшли учні насамоті́ до Ісуса й сказали: „Чому ми́ не могли його вигнати?“
<p>20 А Він їм відповів: „Через ваше невірство. Бо поправді кажу́ вам: коли будете ви мати віру, <i>хоч</i> як зе́рно гірчи́чне, і горі оцій скажете: „Перейди́ звідси туди“, то й пере́йде вона, і нічо́го не матимете неможливого!
<p>21 Цей же рід не вихо́дить інакше, як тільки молитвою й по́стом“.
<p>22 Коли пробува́ли вони в Галіле́ї, то сказав їм Ісус: „Людський Син буде ви́даний лю́дям до рук,
<p>23 і вони Його вб'ють, але третього дня Він воскре́сне“. І тяжко вони зажурились.
<p>24 Як прийшли ж вони в Капернау́м, до Петра підійшли збирачі́ дидра́хм <i>на храм</i>, та й сказали: „Чи не запла́тить ваш Учитель дидра́хми?“<f>[71]</f>
<p>25 Він відказує: „Так“. І як він увійшов до дому, то Ісус попере́див його та сказав: „Як ти ду́маєш, Си́моне: царі зе́мні з кого беру́ть мито або пода́тки: від синів своїх, чи чужих?“
<p>26 А як той відказав: „Від чужих“, то промовив до нього Ісус: „Тож вільні сини!
<p>27 Та щоб їх не спокуси́ти, піди над море, та ву́дку закинь, і яку першу рибу ізло́виш, візьми, і рота відкрий їй, — і зна́йдеш стати́ра;<f>[72]</f> візьми ти його, — і віддай їм за Мене й за себе“.

<h4>18</h4>
<p>1 Підійшли до Ісуса тоді <i>Його</i> учні, питаючи: „Хто найбільший у Царстві Небеснім?“
<p>2 Він же дитину покликав, і поставив її серед них,
<p>3 та й сказав: „Поправді кажу́ вам: коли не наве́рнетесь, і не станете, як ті діти, — не вві́йдете в Царство Небесне!
<p>4 Отже, хто впоко́риться, як дитина оця, той найбільший у Царстві Небеснім.
<p>5 І хто при́йме таку дитину одну в Моє Ймення, той приймає Мене.
<p>6 Хто ж споку́сить одне з цих мали́х, що вірують в Мене, то краще б тако́му було, коли б жо́рно млино́ве на шию йому почепи́ти, — і його потопи́ти в морські́й глибині́.
<p>7 Від споку́с горе світові, — бо мусять спокуси прийти; надто горе люди́ні, що від неї прихо́дить споку́са!
<p>8 Коли тільки рука твоя, чи нога твоя спокуша́є тебе, — відітни її й кинь від себе: краще тобі увійти в життя одноруким або одноногим, ніж з обома руками чи з обома ногами бути вкиненому в огонь вічний.
<p>9 І коли твоє око тебе́ спокушає — його ви́бери й кинь від себе: краще тобі однооким ввійти в життя, ніж з обома очима бути вкиненому до геєнни огне́нної.
<p>10 Стережіться, щоб ви не погордували ані одним із мали́х цих; кажу́ бо Я вам, що їхні Анголи́ повсякчасно бачать у небі обличчя Мого Отця, що на небі.
<p>11 Син бо Лю́дський прийшов, щоб спасти́ загинуле.
<p>12 Як вам здається: коли має який чоловік сто овець, а одна з них заблу́дить, то чи він не покине дев'ятдесятьо́х і дев'ятьо́х у гора́х, і не пі́де шукати заблу́длої?
<p>13 І коли пощасти́ть відшукати її, поправді кажу́ вам, що радіє за неї він більше, аніж за дев'ятдесятьо́х і дев'ятьо́х незаблудлих.
<p>14 Так волі нема Отця вашого, що на небі, щоб загинув один із цих мали́х.
<p>15 А коли прогріши́ться твій брат проти тебе, іди й йому ви́кажи поміж тобою та ним самим; як тебе він послухає, — ти придбав свого брата.
<p>16 А коли не послухає він, то візьми з собою ще одно́го чи двох, щоб „справа всіляка стверди́лась уста́ми двох чи трьох свідків.“
<p>17 А коли не послухає їх, — скажи Церкві; коли ж не послухає й Церкви, — хай бу́де тобі, як пога́нин і ми́тник!
<p>18 Поправді кажу вам: Що́ тільки зв'яжете на землі, зв'я́зане буде на небі, і що тільки розв'я́жете на землі, розв'язане буде на небі.
<p>19 Ще поправді кажу́ вам, що коли б двоє з вас на землі погоди́лись про всяку річ, то коли вони будуть просити за неї, — станеться їм від Мого Отця, що на небі!
<p>20 Бо де двоє чи троє в Ім'я́ Моє зі́брані, — там Я серед них“.
<p>21 Петро приступив тоді та запитався Його: „Господи, — скільки разів брат мій може згріши́ти проти мене, а я маю прощати йому? Чи до семи раз?“
<p>22 Ісус промовляє до нього: „Не кажу тобі — до семи раз, але аж до семидесяти раз по семи!
<p>23 Тим то Царство Небесне подібне одно́му царе́ві, що захотів обраху́нок зробити з своїми рабами.
<p>24 Коли ж він почав обрахо́вувати, то йому привели́ одно́го, що винен був десять тисяч тала́нтів.<f>[73]</f>
<p>25 А що він не мав із чо́го віддати, наказав пан продати його, і його дружи́ну та діти, і все, що́ він мав, — і заплатити.
<p>26 Тоді раб той упав до ніг, і вклонявся йому та благав: „Потерпи мені, — я віддам тобі все!“
<p>27 І змилосе́рдився пан над рабом тим, — і звільнив його, і простив йому борг.
<p>28 А як вийшов той раб, то спіткав він одно́го з своїх співтова́ришів, що був винен йому сто динаріїв.<f>[73]</f> І, схопи́вши його, він душив та казав: „Віддай, що ти винен!“
<p>29 А товариш його впав у ноги йому, і благав його, кажучи: „Потерпи мені, — і я віддам тобі!“
<p>30 Та той не схотів, а пішов і всадив до в'язни́ці його, — аж поки він боргу не ве́рне.
<p>31 Як побачили ж товариші його те, що сталося, то засмутилися дуже, і прийшли й розповіли своє́му панові все, що було́.
<p>32 Тоді пан його кличе його, та й говорить до нього: „Рабе лукавий, — я простив був тобі ввесь той борг, бо просив ти мене.
<p>33 Чи й тобі не нале́жало зми́луватись над своїм співтова́ришем, як і я над тобою був зми́лувався?“
<p>34 І прогнівався пан його, — і ката́м його видав, аж поки йому не віддасть всього боргу.
<p>35 Так само й Отець Мій Небесний учинить із вами, коли кожен із вас не про́стить своєму братові з серця свого їхніх про́гріхів“.<f>[74]</f>

<h4>19</h4>
<p>1 І сталось, як Ісус закінчи́в ці слова́, то Він ви́рушив із Галілеї, і прибув до країни Юдейської, на то́й бік Йорда́ну.
<p>2 А за Ним ішла бе́зліч наро́ду, — і Він уздоро́вив їх тут.
<p>3 І підійшли фарисеї до Нього, і, випробо́вуючи, запитали Його: „Чи дозволено дружи́ну свою відпускати з причини всякої?“
<p>4 А Він відповів і сказав: „Чи ви не читали, що Той, Хто створив споконві́ку <i>людей</i>, „створив їх чоловіком і жінкою?“
<p>5 І сказав: „Покине тому́ чоловік батька й матір, і пристане до дружи́ни своєї, — і стануть обо́є вони одним тілом“,
<p>6 тому́ то немає вже двох, але́ одне тіло. Тож, що Бог спарува́в, — людина нехай не розлу́чує!“
<p>7 Вони кажуть Йому: „А чому́ ж Мойсей заповів дати листа розводо́вого, та й відпускати?“
<p>8 Він говорить до них: „То за ваше жорстокосе́рдя дозволив Мойсей відпускати дружи́н ваших, споча́тку ж так не було́.
<p>9 А Я вам кажу́: Хто дружи́ну відпустить свою не з причини пере́любу, і одру́житься з іншою, той чинить пере́люб. І хто одру́житься з розве́деною, той чинить пере́люб“.
<p>10 Учні говорять Йому: „Коли справа така чоловіка із дружи́ною, то не добре одру́жуватись“.
<p>11 А Він їм відказав: „Це слово<f>[75]</f> вміщають не всі, але ті, кому да́но.
<p>12 Бо бувають скопці, що з утро́би ще матерньої народилися так; є й скопці, що їх люди оскопи́ли, і є скопці, що самі оскопи́ли себе ради Царства Небесного. Хто може вмістити, — нехай вмістить“.
<p>13 Тоді привели Йому ді́ток, щоб поклав на них руки, і <i>за них</i> помолився, учні ж їм докоряли.
<p>14 Ісус же сказав: „Пустіть ді́ток, і не бороніть їм прихо́дити до Мене, — бо Царство Небесне належить таким“.
<p>15 І Він руки на них покла́в, та й пішов звідтіля́.
<p>16 І підійшов ось один, і до Нього сказав: „Учителю Добрий, що маю зробити я доброго, щоб мати життя вічне?“
<p>17 Він же йому відказав: „Чого звеш Мене Добрим? Ніхто не є Добрий, крім Бога Само́го. Коли ж хочеш ввійти до життя, то виконай заповіді“.
<p>18 Той питає Його: „Які <i>саме</i>!“ А Ісус відказав: „Не вбивай, не чини пере́любу, не кради́, не свідкуй неправдиво.
<p>19 Шануй батька та матір“, і: „Люби свого ближнього, як само́го себе“.
<p>20 Говорить до Нього юна́к: „Це я виконав все. Чого́ ще бракує мені?“
<p>21 Ісус каже йому: „Коли хочеш бути досконалим, — піди, продай до́бра свої та й убогим роздай, — і матимеш скарб ти на небі. Пото́му приходь та й іди вслід за Мною“.
<p>22 Почувши ж юна́к <i>таке</i> слово, відійшов, зажурившись, — бо великі маєтки він мав.
<p>23 Ісус же сказав Своїм учням: Поправді кажу вам, що багатому трудно ввійти в Царство Небесне.
<p>24 Іще вам кажу́: Верблю́дові легше пройти через го́лчине ву́шко,<f>[76]</f> ніж багатому в Боже Царство <i>ввійти́</i>!“
<p>25 Як учні ж Його <i>це</i> зачули, здивувалися дуже й сказали: „Хто́ ж тоді може спасти́ся?“
<p>26 А Ісус позирнув і сказав їм: „Неможливе це лю́дям, та можливе все Богові“.
<p>27 Тоді відізвався Петро та до Нього сказав: „От усе ми покинули, та й пішли за Тобою слідом; що́ ж нам буде <i>за це</i>?“
<p>28 А Ісус відказав їм: „Поправді кажу́ вам, що коли, при відно́вленні світу, Син Лю́дський засяде на престолі слави Своєї, тоді сядете й ви, що за Мною пішли, на дванадцять престолів, щоб судити дванадцять племе́н Ізраїлевих.
<p>29 І кожен, хто за Йме́ння Моє кине дім, чи братів, чи сесте́р, або ба́тька, чи матір, чи діти, чи зе́млі, — той багатокротно одержить і успадку́є вічне життя.
<p>30 І багато-хто з перших останніми стануть, а останні — першими.

<h4>20</h4>
<p>1 Бо Царство Небесне подібне одно́му госпо́дареві, що вдо́світа вийшов згодити робітників у свій виноградник.
<p>2 Згодившися ж він із робі́тниками по дина́рію за день, послав їх до свого виноградника.
<p>3 А вийшовши коло години десь третьої,<f>[77]</f> побачив він інших, що стояли без праці на ринку,
<p>4 та й каже до них: „Ідіть і ви до мого виноградника, і що́ буде належати, дам вам“.
<p>5 Вони ж відійшли. І вийшов він знов о годині десь шостій й дев'ятій, і те саме зробив.
<p>6 А вийшовши коло години одина́дцятої, знайшов інших, що стояли <i>без праці</i>, та й каже до них: „Чого тут стоїте́ цілий день безробітні?“
<p>7 Вони кажуть до нього: „Бо ніхто не найняв нас“. Відказує їм: „Ідіть і ви в виноградник“.
<p>8 Коли ж вечір настав, то говорить <i>тоді</i> до свого управителя пан виноградника: „Поклич робі́тників, і дай їм заплату, почавши з останніх до перших“.
<p>9 І прийшли ті, що з години одинадцятої, і взяли по дина́рію.
<p>10 Коли ж прийшли перші, то ду́мали, що вони візьмуть більше. Та й вони по динару взяли́.
<p>11 А взявши, вони почали́ наріка́ти на господаря,
<p>12 кажучи: „Ці останні годину одну працювали, а ти прирівняв їх до нас, що витерпіли тягар дня та спеко́ту“.
<p>13 А він відповів і сказав до одно́го із них: „Не кривджу я, друже, тебе, — хіба не за динарія згодився зо мною?
<p>14 Візьми ти своє та й іди. Але я хочу дати й цьому́ ось останньому, як і тобі.
<p>15 Чи ж не вільно мені зо своїм, що я хо́чу, зробити? Хіба око твоє за́здре від того, що я добрий?“
<p>16 Отак будуть останні першими, а перші — останніми!“
<p>17 Побажавши ж піти до Єрусалиму, Ісус взяв осібно Дванадцятьо́х, і на дорозі їм сповістив:
<p>18 „Оце в Єрусалим ми йдемо́, — і первосвященикам і книжникам ви́даний буде Син Лю́дський, — і засудять на смерть Його.
<p>19 І поганам Його вони видадуть — на нару́гу та на катува́ння, і на розп'яття́, — але третього дня Він воскресне!“
<p>20 Тоді приступила до Нього мати синів Зеведеєвих, і вклонилась, і просила від Нього чогось.
<p>21 А Він їй сказав: „Чого хочеш?“ Вона каже Йому́: „Скажи, щоб оби́два сини мої ці сіли в Царстві Твоїм — право́руч один, і ліво́руч від Тебе один“.
<p>22 А Ісус відповів і сказав: „Не знаєте, чого просите. Чи ж можете ви пити чашу,<f>[78]</f> що Я її питиму (або христи́тися хрищенням, що я ним хрищу́ся)?“<f>[79]</f> „Вони кажуть Йому: „Можемо“.
<p>23 Він говорить до них: „Ви питимете Мою чашу<f>[78]</f> (і бу́дете христитися хрищенням, що Я ним хрищуся). А сидіти право́руч Мене та ліво́руч — не Моє це давати, а кому від Мого Отця <i>те</i> вгото́вано“.
<p>24 Як почули це де́сятеро, стали гніватися на обох <i>тих</i> братів.
<p>25 А Ісус їх покликав і промовив: „Ви знаєте, що князі наро́дів панують над ними, а вельможі їх тиснуть.
<p>26 Не так буде між вами, але́ хто великим із вас хоче бути, — хай буде слугою він вам.
<p>27 А хто з вас бути першим бажає, — нехай буде він вам за раба.
<p>28 Так само й Син Лю́дський прийшов не на те, щоб служили Йому, а щоб послужити, і душу Свою дати на викуп за багатьох!
<p>29 Як вони ж з Єрихо́ну вихо́дили, за Ним ішов на́товп великий.
<p>30 І ось двоє сліпих, що сиділи при дорозі, почувши, що переходить Ісус, стали кричати, благаючи: „Змилуйсь над нами, Господи, Сину Давидів!“
<p>31 Наро́д же сварився на них, щоб мовчали, вони ж іще більше кричали, благаючи: „Змилуйсь над нами, Господи, Сину Давидів!“
<p>32 Ісус же спинився, — покликав їх та й сказав: „Що́ хочете, щоб Я вам зробив?“
<p>33 Вони Йому кажуть: „Господи, — нехай нам розкриються очі!“
<p>34 І змилосе́рдивсь Ісус, доторкнувся до їхніх оче́й, — і зараз прозріли їм очі, і вони подалися за Ним.

<h4>21</h4>
<p>1 А коли вони набли́зились до Єрусалиму, і прийшли до Вітфагі́ї, до гори до Оли́вної, тоді Ісус вислав двох учнів,
<p>2 до них, кажучи: „Ідіть у село, яке перед вами, і зна́йдете зараз ослицю прив'язану та з нею осля́; відв'яжіть, і Мені приведіть <i>їх</i>.
<p>3 А як хто вам що́ скаже, відкажіть, що їх потребує Госпо́дь, — і він зараз пошле їх“.
<p>4 А це сталось, щоб спра́вдилось те, що сказав був пророк, промовляючи:
<p>5 „Скажіте Сіонській доньці́: Ось до тебе йде Цар твій! Він покі́рливий, і всів на осла, — на осля, під'яре́мної сина“.
<p>6 А учні пішли та й зробили, як звелів їм Ісус.
<p>7 Вони привели́ <i>до Ісуса</i> ослицю й осля́, і одежу поклали на них, — і Він сів на них.
<p>8 І багато народу стелили одежу свою по дорозі, інші ж різали віття з дерев і стели́ли дорогою.
<p>9 А наро́д, що йшов перед Ним і поза́ду, викрикував, кажучи: „Оса́нна<f>[80]</f> Сину Давидовому! Благословенний, хто йде у Господнє Ім'я́! Осанна на висоті!“
<p>10 А коли увійшов Він до Єрусалиму, то здвигнулося ціле місто, питаючи: „Хто́ це такий?“
<p>11 А наро́д говорив: „Це Пророк, — Ісус із Назаре́ту Галілейського!“
<p>12 Потому Ісус увійшов у храм Божий, і вигнав усіх продавців і покупців у храмі, і попереверта́в грошомінам столи, та осло́ни — продавцям голубів.
<p>13 І сказав їм: „Написано: „Дім Мій — буде домом молитви,“ а ви робите з нього „печеру розбійників“.
<p>14 І приступили у храмі до Нього сліпі та криві, — і Він їх уздоро́вив.
<p>15 А первосвященики й книжники, бачивши чуда, що Він учинив, і дітей, що в храмі викрикували: „Осанна Сину Давидовому“, обурилися,
<p>16 та й сказали Йому: „Чи ти чуєш, що кажуть вони?“ А Ісус відказав їм: „Так. Чи ж ви не читали нікол́и: „Із уст немовлят, і тих, що ссуть, учинив Ти хвалу"?
<p>17 І покинувши їх, Він вийшов за місто в Віфа́нію, — і там ніч перебув.
<p>18 А вранці, до міста вертаючись, Він зголоднів.
<p>19 І побачив Він при дорозі одне фі́ґове дерево, і до нього прийшов, та нічого, крім листя само́го, на нім не знайшов. І до нього Він каже: „Нехай пло́ду із тебе не буде ніко́ли повіки!“ І фіґове дерево зараз усохло.
<p>20 А учні, побачивши це, дивувалися та говорили: „Як швидко всохло <i>це</i> фіґове дерево!“
<p>21 Ісус же промовив у відповідь їм: „Поправді кажу́ вам: Коли б мали ви віру, і не мали су́мніву, то вчинили б не тільки як із фіговим деревом, а якби й цій горі ви сказали: „Порушся та кинься до моря“, — то й станеться <i>те</i>!
<p>22 І все, чого ви в молитві попросите з вірою, — то одержите“.
<p>23 А коли Він прийшов у храм і навчав, поприхо́дили первосвященики й старші наро́ду до Нього й сказали: „Якою Ти вла́дою чиниш оце? І хто Тобі вла́ду цю дав?“
<p>24 Ісус же промовив у відповідь їм: „Запитаю й Я вас одне слово. Як про нього дасте Мені відповідь, то й Я вам скажу́, якою вла́дою Я це чиню́.
<p>25 Іванове хрищення звідки було: із неба, чи від людей?“ Вони ж міркували собі й говорили: „Коли скажемо: „Із неба“, відкаже Він нам: „Чого ж ви йому не повірили?“
<p>26 А як скажемо: „Від людей“, — боїмося наро́ду, бо Івана вважають усі за пророка“.
<p>27 І сказали Ісусові в відповідь: „Ми не знаємо“. Відказав їм і Він: „То й Я вам не скажу́, якою владою Я це чиню́.
<p>28 А як вам здається? Один чоловік мав двох синів. Прийшовши до першого, він сказав: „Піди но, дитино, сьогодні, працюй у винограднику!“
<p>29 А той відповів і сказав: „Готовий, панотче“, — і не пішов.
<p>30 І, прийшовши до другого, так само сказав. А той відповів і сказав: „Я не хочу“. А потім покаявся, і пішов.
<p>31 Котрий <i>же</i> з двох учинив волю батькову?“ Вони кажуть: „Останній“. Ісус промовляє до них: „Поправді кажу вам, що ми́тники та блудоді́йки випере́джують вас у Боже Царство.
<p>32 Бо прийшов був до вас дорогою праведности Іван, та йому не повірили ви, а ми́тники та блудоді́йки йняли йому віри. А ви бачили, та проте не покаялися й опісля́, щоб повірити йому.
<p>33 Послухайте іншої притчі. Був госпо́дар один. Насадив виноградника він, обгородив його муром, ви́довбав у ньому чави́ло, башту поставив, — і віддав його винаря́м, та й пішов.
<p>34 Коли ж надійшов час плоді́в, він до винарів послав рабів своїх, щоб прийняти плоди́ свої.
<p>35 Винарі ж рабів його похапали, — і одно́го побили, а другого замордували, а того вкаменува́ли.
<p>36 Знов послав він інших рабів, більш як перше, — та й їм учинили те саме.
<p>37 Нарешті послав до них сина свого́ і сказав: „Посоро́мляться сина мого“.
<p>38 Але́ винарі́, як побачили сина, міркувати собі стали: „Це спадкоє́мець; ходім, замордуймо його, — і заберемо його спа́дщину!“
<p>39 І, схопи́вши його, вони вивели за виноградник його, та й убили.
<p>40 Отож, як прибу́де той пан виноградника, що́ зробить він тим винаря́м?“
<p>41 Вони кажуть Йому: „Злочинців погубить жорсто́ко, виноградника ж віддасть іншим винаря́м, що будуть плоди́ віддавати йому своєча́сно“.
<p>42 Ісус промовляє до них: „Чи ви не читали ніко́ли в Писа́нні: Камінь, що його будівничі відкинули, — той наріжним став каменем; від Господа сталося це, і дивне воно в очах наших!“
<p>43 Тому́ кажу вам, що від вас Царство Боже відійметься, і дасться наро́дові, що плоди́ його буде прино́сити.
<p>44 І хто впаде́ на цей камінь — розі́б'ється, а на кого він сам упаде — то розча́вить його́“.
<p>45 А як первосвященики та фарисеї почули ці притчі Його, то вони зрозуміли, що про них Він гово́рить.
<p>46 І намага́лись схопи́ти Його, але́ побоялись людей, бо вважали Його за Пророка.

<h4>22</h4>
<p>1 А Ісус, відповідаючи, знов почав говорити їм при́тчами, кажучи:
<p>2 „Царство Небесне подібне одно́му царе́ві, що весі́лля справляв був для сина свого́.
<p>3 І послав він своїх рабів покликати тих, хто був на весі́лля запрошений, — та ті не хотіли прийти.
<p>4 Зно́ву послав він інших рабів, наказуючи: „Скажіть запрошеним: Ось я приготува́в обід свій, закололи бики й відгодо́ване, — і все готове. Ідіть на весі́лля!“
<p>5 Та вони злегковажили та порозхо́дились, — той на поле своє, а той на свій торг.
<p>6 А останні, похапавши рабів його́, знущалися, та й повбивали <i>їх</i>.
<p>7 І розгнівався цар, і послав своє ві́йсько, — і вигубив тих убійників, а їхнє місто спалив.
<p>8 Тоді каже рабам своїм: „Весі́лля готове, але́ недостойні були́ <i>ті</i> покликані.
<p>9 Тож підіть на роздорі́жжя, і кого тільки спіткаєте, — кличте <i>їх</i> на весі́лля“.
<p>10 І вийшовши раби ті на роздоріжжя, зібрали всіх, кого тільки спіткали, — злих і добрих. І весільна кімна́та гістьми́ перепо́внилась.
<p>11 Як прийшов же <i>той</i> цар на гостей подивитись, побачив там чоловіка, в одежу весі́льну не вбра́ного,
<p>12 та й каже йому: „Як ти, друже, ввійшов сюди, не мавши одежі весільної?“ Той же мовчав.
<p>13 Тоді́ цар сказав <i>своїм</i> слу́гам: „Зв'яжіть йому ноги та руки, та й киньте до зо́внішньої те́мряви, — буде плач там і скрегіт зубів“.
<p>14 Бо багато покли́каних, — та ви́браних мало“.
<p>15 Тоді фарисеї пішли й умовлялись, я́к зловити на слові Його.
<p>16 І посилають до Нього своїх учнів із іродія́нами,<f>[81]</f> і кажуть: „Учителю, знаємо ми, що Ти справедливий, і наставляєш на Божу дорогу правдиво, і не зважаєш ні на кого, бо на лю́дське обличчя<f>[82]</f> не дивишся Ти.
<p>17 Скажи ж нам, як здається Тобі: чи годиться давати податок для ке́саря, чи ні?“
<p>18 А Ісус, знавши їхнє лукавство, сказав: „Чого ви, лицеміри, Мене випробо́вуєте?
<p>19 Покажіть Мені гріш податко́вий“. І прине́сли динарія Йому.
<p>20 А Він каже до них: „Чий це образ і напис?“
<p>21 Ті відказують: „Ке́сарів“. Тоді каже Він їм: „Тож віддайте кесареве — кесареві, а Богові — Боже“.
<p>22 А почувши таке, вони диву далися. І, лишивши Його, відійшли.
<p>23 Того дня приступили до Нього саддуке́ї,<f>[83]</f> що твердять, ніби нема воскресіння, і запитали Його,
<p>24 та й сказали: „Учителю, Мойсей наказав: „Коли хто помре, не мавши дітей, то нехай його брат візьме вдову́ його, — і відно́вить насіння для брата свого“.
<p>25 Було ж у нас сім братів. І перший, одружи́вшись, умер, і, не мавши насіння, зоставив дружи́ну свою братові своєму.
<p>26 Так само і другий, і третій, — аж до сьомого.
<p>27 А по всіх вмерла й жінка.
<p>28 Отож, у воскре́сенні котро́му з сімох вона дружи́ною буде? Бо всі мали її“.
<p>29 Ісус же промовив у відповідь їм: „Помиляєтесь ви, не знавши Писа́ння, ні Божої сили.
<p>30 Бо в воскресінні ні женяться, ані заміж виходять, але як Анголи́ <i>ті</i> на небі.
<p>31 А про воскресіння померлих хіба не читали проре́ченого вам від Бога, що каже:
<p>32 „Я Бог Авраамів, і Бог Ісаків, і Бог Яковів; Бог не є Богом мертвих, а живих“.
<p>33 А наро́д, чувши це, дивувався науці Його.
<p>34 Фарисеї ж, почувши, що Він у́ста замкнув саддуке́ям, зібралися ра́зом.
<p>35 І спитався один із них, учитель Зако́ну, Його випробо́вуючи й кажучи:
<p>36 „Учителю, котра́ заповідь найбільша<f>[84]</f> в Зако́ні?“
<p>37 Він же промовив йому́: „Люби Господа Бога свого всім серцем своїм, і всією душею своєю, і всією своєю думкою“.<f>[85]</f>
<p>38 Це найбільша й найперша заповідь.
<p>39 А друга одна́кова<f>[86]</f> з нею: „Люби свого ближнього, як само́го себе́“.
<p>40 На двох оцих заповідях увесь Зако́н і Пророки стоять“.<f>[87]</f>
<p>41 Коли ж фарисеї зібрались, Ісус їх запитав,
<p>42 і сказав: „Що́ ви думаєте про Христа? Чий Він син?“ Вони Йому кажуть: „Давидів“.
<p>43 Він до них промовляє: „Як же то <i>силою</i> Духа Давид Його Господом зве, коли каже:
<p>44 „Промовив Господь Господе́ві моєму: сядь право́руч Мене, доки не покладу Я Твоїх ворогів підніжком ногам Твоїм“.
<p>45 Тож, коли Давид зве Його Господом, — як же Він йому син?“
<p>46 І ніхто не спромігся відпові́сти Йому ані сло́ва... І ніхто з того дня не наважувався більш питати Його.

<h4>23</h4>
<p>1 Тоді промовив Ісус до народу й до учнів Своїх,
<p>2 і сказав: „На сиді́нні Мойсеєвім усілися книжники та фарисеї.
<p>3 Тож усе, що́ вони скажуть вам, — робіть і виконуйте; та за вчинками їхніми не робіть, бо говорять вони — <i>та</i> не роблять <i>того́</i>!
<p>4 Вони ж в'яжуть тяжкі тягарі, і кладуть їх на лю́дські раме́на, самі ж <i>навіть</i> пальцем своїм не хотять їх пору́шити.
<p>5 Усі ж учинки свої вони роблять, щоб їх бачили люди, і богомі́лля<f>[88]</f> свої розширяють, і здовжують ки́тиці.
<p>6 І люблять вони передніші місця на бенке́тах, і передніші лавки́ в синагогах,
<p>7 і привіти на ринках, і щоб звали їх люди: Учителю!
<p>8 А ви вчителями не звіться, — бо один вам Учитель, а ви всі брати́.
<p>9 І не називайте нікого отцем на землі, — бо один вам Отець, що на небі.
<p>10 І не звіться наста́вниками, — бо один вам Наста́вник, — Христос.
<p>11 Хто між вами найбільший, хай слугою вам буде!
<p>12 Хто бо підно́ситься, — буде понижений, хто ж понижується, той піднесе́ться.
<p>13 Горе ж вам, книжники та фарисеї, лицеміри, що перед людьми́ зачиняєте Царство Небесне, — бо й самі ви не вхо́дите, ані тих, хто хоче ввійти, увійти не пускаєте!
<p>14 (Горе ж вам, книжники та фарисеї, лицеміри, що вдови́ні хати поїдаєте, і напо́каз молитесь довго, — через те осуд тяжчий ви при́ймете!)<f>[89]</f>
<p>15 Горе вам, книжники та фарисеї, лицеміри, що обходите море та землю, щоб придбати нововірця одно́го; а коли <i>те</i> стається, то робите його сином геє́нни, вдвоє гіршим від вас!
<p>16 Горе вам, проводирі́ <i>ви</i> сліпі, що говорите: „Коли хто поклянеться храмом, то нічого; а хто поклянеться золотом храму, то той винуватий“.
<p>17 Нерозумні й сліпі, — що бо більше: чи золото, чи той храм, що освячує золото?
<p>18 І: „Коли хто поклянеться же́ртівником, — то нічого, а хто поклянеться жертвою, що на нім, то він винуватий“.
<p>19 Нерозумні й сліпі, — що́ бо більше: чи жертва, чи той же́ртівник, що освячує жертву?
<p>20 Отож, хто клянеться же́ртівником, — клянеться ним та всім, що на ньому.
<p>21 І хто храмом клянеться, — клянеться ним та Тим, Хто живе в нім.
<p>22 І хто небом клянеться, — клянеться Божим престолом і Тим, Хто на ньому сидить.
<p>23 Горе вам, книжники та фарисеї, лицеміри, що даєте десятину із м'я́ти, і га́нусу й кми́ну, але найважливіше в Зако́ні поки́нули: суд, милосе́рдя та віру; це треба робити, і того не ки́дати.
<p>24 Проводирі́ ви сліпі, що відціджуєте комаря́, а верблю́да ковтаєте!
<p>25 Горе вам, книжники та фарисеї, лицеміри, що чистите зовнішність ку́хля та миски, а всере́дині повні вони здирства й кривди!
<p>26 Фарисею сліпий, — очисти перше сере́дину кухля, щоб чистий він був і назо́вні!
<p>27 Горе вам, книжники та фарисеї, лицеміри, що подібні до гробі́в побі́лених, які гарними зверху здаються, а всере́дині повні трупних кісто́к та всякої нечи́стости!
<p>28 Так і ви, — назовні здаєтеся лю́дям за праведних, а всере́дині повні лицемі́рства та беззаконня!
<p>29 Горе вам, книжники та фарисеї, лицеміри, що пророкам надгро́бники ставите, і праведникам прикраша́єте пам'ятники,
<p>30 та говорите: „Якби ми жили́ за днів наших батьків, то ми не були б спільника́ми їхніми в крові пророків“.
<p>31 Тим самим на себе свідкуєте, що сини ви убивців пророків.
<p>32 Доповніть і ви міру <i>провини</i> ваших батьків!
<p>33 О змії, о ро́де гадю́чий, — я́к ви втечете від за́суду <i>до</i> геє́нни?
<p>34 І ось тому́ посилаю до вас Я пророків, і мудрих, і книжників; частину їх ви повбиваєте та розіпне́те, а частину їх ви бичува́тимете в синагогах своїх, і будете гнати з міста до міста.
<p>35 Щоб спала на вас уся праведна кров, що пролита була на землі, від крови Авеля праведного, аж до крови Заха́рія, Варахі́їного<f>[90]</f> сина, що ви замордували його між храмом і же́ртівником!
<p>36 Поправді кажу вам: Оце все спаде на рід цей!
<p>37 Єрусалиме, Єрусалиме, що вбиваєш пророків та каменуєш посланих до те́бе! Скільки разів Я хотів зібрати діти твої, як квочка збирає під крила курчаток своїх, — та ви не захотіли!
<p>38 Ось ваш дім залиша́ється порожній для вас!
<p>39 Говорю́ бо Я вам: Відтепер ви Мене не побачите, аж поки не скажете: „Благословенний, Хто йде у Господнє їм'я́!“

<h4>24</h4>
<p>1 І вийшов Ісус і від храму пішов. І підійшли Його учні, щоб Йому показати будинки храмо́ві.
<p>2 Він же промовив у відповідь їм: „Чи бачите ви все оце? Поправді кажу́ вам: Не зали́шиться тут <i>навіть</i> камінь на камені, який не зруйнується!“
<p>3 Коли ж Він сидів на Оли́вній горі, підійшли <i>Його</i> учні до Нього само́тньо й спитали: „Скажи нам, — коли станеться це? І яка буде ознака прихо́ду Твого й кінця віку?“
<p>4 Ісус же промовив у відповідь їм: „Стережіться, щоб вас хто не звів!
<p>5 Бо багато хто при́йде в Ім'я́ Моє, кажучи: „Я Христос“. І зведуть багатьох.
<p>6 Ви ж про війни почуєте, і про воєнні чутки́, — глядіть, не лякайтесь, бо „статись належить тому“. Але це не кінець ще.
<p>7 Бо „повстане наро́д на народ, і царство на царство“, і голод, мор та землетруси настануть місця́ми.
<p>8 А все це — поча́ток терпінь <i>породільних</i>.
<p>9 На муки тоді видаватимуть вас, і вбиватимуть вас, і вас будуть нена́видіти всі народи за Ймення Моє.
<p>10 І багато-хто в той час спокусяться, і видавати один о́дного будуть, і один о́дного будуть нена́видіти.
<p>11 Постане багато фальшивих пророків, — і зведу́ть багатьо́х.
<p>12 І через розрі́ст беззаконства любов багатьох охоло́не.
<p>13 А хто витерпить аж до кінця, — той буде спасе́ний!
<p>14 І проповідана буде ця Євангелія Царства по ці́лому світові, на свідо́цтво наро́дам усім. І тоді при́йде кінець!
<p>15 Тож, коли ви побачите ту „гидоту спусто́шення“, що про неї звіщав був пророк Даниїл, на місці святому, — хто читає, нехай розуміє, —
<p>16 тоді ті, хто в Юдеї, нехай в го́ри втікають.
<p>17 Хто на покрівлі, нехай той не сходить узяти речі з дому свого́.
<p>18 І хто на полі, — хай назад не вертається взяти одежу свою.
<p>19 Горе ж вагі́тним і тим, хто годує грудьми́, за днів тих!
<p>20 Моліться ж, щоб ваша втеча не сталась зимою, ані в суботу.
<p>21 Бо скорбо́та велика настане тоді, „якої не було́ з первопо́чину світу аж досі“ й не бу́де.
<p>22 І коли б не вкороти́лись ті дні, не спаслася б ніяка люди́на; але через ви́браних дні ті вкоро́тяться.
<p>23 Тоді, як хто скаже до вас: „Ото, Христос тут" чи „Отам“, — не йміть віри.
<p>24 Бо постануть христи́ неправдиві, і неправдиві пророки, і будуть чинити великі ознаки та чуда, що звели́ б, коли б можна, і ви́браних.
<p>25 Оце Я наперед вам сказав.
<p>26 А коли скажуть вам: „Ось Він у пустині“ — не виходьте, „Ось Він у криївках“ — не вірте!
<p>27 Бо як бли́скавка <i>та</i> вибігає зо схо́ду, і з'являється аж до за́ходу, так буде і при́хід Сина Лю́дського.
<p>28 Бо де труп, — там зберуться орли́.
<p>29 І зараз, по скорботі тих днів, „сонце затьми́ться, і місяць не дасть свого світла“, і зорі попа́дають з неба, і сили небесні пору́шаться.
<p>30 І того ча́су на небі з'я́виться знак Сина Лю́дського, і тоді „заголосять всі зе́мні племе́на“, і побачать вони „Сина Лю́дського, що йтиме на хмарах небесних" із великою поту́гою й славою.
<p>31 І пошле анголі́в Своїх Він із голосним сурмови́м гуком, і зберуть Його ви́браних — „від вітрі́в чотирьох, від кінців неба аж до кі́нців його“.
<p>32 Від дерева ж фіґового навчіться при́кладу: коли віття його вже розпу́кується, і ки́неться листя, то ви знаєте, що близько <i>вже</i> літо.
<p>33 Так і ви: коли все це побачите, знайте, що бли́зько, — під дверима!
<p>34 Поправді кажу́ вам: не пере́йде цей рід, аж усе оце станеться.
<p>35 Небо й земля промине́ться, але не минуться слова́ Мої!
<p>36 А про день той й годину не знає ніхто: ані анголи́ небесні, ані Син, — лише́ Сам Отець.
<p>37 Як було за днів Но́євих, так буде і при́хід Сина Лю́дського.
<p>38 Бо так само, як за днів до пото́пу <i>всі</i> їли й пили, женилися й заміж вихо́дили, аж до дня, „коли Ной увійшов до ковче́гу“,
<p>39 і не знали, аж поки пото́п прийшов та й усіх забрав, — так буде і при́хід Сина Лю́дського.
<p>40 Будуть двоє на полі тоді, — один ві́зьметься, а другий поли́шиться.
<p>41 Дві будуть молоти на жо́рнах, — одна ві́зьметься, а друга полишиться.
<p>42 Тож пильнуйте, бо не знаєте, котрого дня при́йде Господь ваш.
<p>43 Знайте ж це, що коли б знав госпо́дар, о котрі́й сторожі при́йде зло́дій, то він пильнував би, і підкопа́ти свого дому не дав би.
<p>44 Тому бу́дьте готові й ви, — бо при́йде Син Лю́дський тієї години, коли ви не ду́маєте!
<p>45 Хто ж вірний і мудрий раб, якого пан поставив над своїми челя́дниками давати своєчасно поживу для них?
<p>46 Блаженний той раб, що пан його при́йде та зна́йде, що робить він так!
<p>47 Поправді кажу́ вам, що над ці́лим маєтком своїм він поставить його.
<p>48 А як той злий раб скаже у серці своїм: „Заба́риться пан мій прийти“,
<p>49 і зачне бити товаришів своїх, а їсти та пити з п'яни́цями,
<p>50 то пан того раба при́йде дня, якого він не сподівається, і о годині, якої не знає.
<p>51 І він пополови́ні розі́тне його́, і визначить долю йому з лицемірами, — буде плач там і скре́гіт зубів!

<h4>25</h4>
<p>1 Тоді Царство Небесне буде подібне до десяти дів, що побрали каганці́ свої, та й пішли зустріча́ти молодого.
<p>2 П'ять же з них нерозумні були, а п'ять мудрі.
<p>3 Нерозумні ж, узявши каганці́, не взяли́ із собою оливи.
<p>4 А мудрі набрали оливи в посудинки ра́зом із своїми каганця́ми.
<p>5 А коли забари́всь молодий, то всі задрімали й поснули.
<p>6 А опі́вночі крик залуна́в: „Ось молодий, — виходьте назу́стріч!“
<p>7 Схопи́лись тоді всі ті діви, і каганці́ свої наготува́ли.
<p>8 Нерозумні ж сказали до мудрих: „Дайте нам із своєї оливи, бо наші каганці́ <i>ось</i> гаснуть“.
<p>9 Мудрі ж відповіли та сказали: „Щоб, бува, нам і вам не забракло, — краще вдайтеся до продавців, і купіть собі“.
<p>10 І як вони купувати пішли, то прибув молодий; і готові ввійшли на весі́лля з ним, — і за́мкнені двері були́.
<p>11 А по́тім прийшла й решта дів і казала: „Пане, пане, — відчини нам!“
<p>12 Він же в відповідь їм проказав: „Поправді кажу вам, — не знаю я вас!“
<p>13 Тож пильнуйте, бо не знаєте ні дня, ні години, коли при́йде Син Лю́дський!
<p>14 Так само ж <i>один</i> чоловік, як відходив, покликав своїх рабів і передав їм добро своє.
<p>15 І одно́му він дав п'ять талантів, а другому два, а тому один, — кожному за спромо́жністю його. І відійшов.
<p>16 А той, що взяв п'ять талантів, негайно пішов і орудував ними, — і набув він п'ять і́нших талантів.
<p>17 Так само <i>ж</i> і той, що <i>взяв</i> два — і він <i>ще</i> два і́нших набув.
<p>18 А той, що одно́го взя́в, пішов та й закопав його в землю, — і сховав срі́бло пана свого.
<p>19 По довгому ж часі вернувся пан тих рабів, та й від них зажадав обрахунку.
<p>20 І прийшов той, що взяв п'ять талантів, — приніс іще п'ять талантів і сказав: „Пане <i>мій</i>, п'ять талантів мені передав ти, — ось я здобу́в інші п'ять талантів“.
<p>21 Сказав же йому його пан: „Гаразд, рабе добрий і вірний! Ти в мало́му був вірний, над великим поставлю тебе, — увійди до радощів пана свого!“
<p>22 Підійшов же й той, що <i>взяв</i> два таланти, і сказав: „Два таланти мені передав ти, — ось іще два тала́нти здобу́в я“.
<p>23 Сказав йому пан його: „Гаразд, рабе добрий і вірний! Ти в мало́му був вірний, над великим поставлю тебе, — увійди до радощів пана свого!“
<p>24 Підійшов же і той, що одного таланта взяв, і сказав: „Я знав тебе, па́не, що тверда́ ти люди́на, — ти жнеш, де не сіяв, і збираєш, де не розси́пав.
<p>25 І я побоявся, — пішов і таланта твого сховав у землю. Ото маєш своє“.
<p>26 І відповів його пан і сказав йому: „Рабе лукавий і лінивий! Ти знав, що я жну, де не сіяв, і збираю, де не розси́пав?
<p>27 Тож тобі було треба віддати гроші мої грошомінам, і, вернувшись, я взяв би з прибу́тком своє.
<p>28 Візьміть же від нього таланта, і віддайте тому́, що десять талантів він має.
<p>29 Бо кожному, хто має, дасться йому та й додасться, хто ж не має, — забереться від нього й те, що він має.
<p>30 А раба непотрібного вкиньте до зо́внішньої темряви, — буде плач там і скрегіт зубів!
<p>31 Коли ж при́йде Син Лю́дський у славі Своїй, і всі анголи́ з Ним, тоді Він засяде на престолі слави Своєї.
<p>32 І перед Ним усі наро́ди зберуться, і Він відді́лить одного від о́дного їх, як відділя́є вівчар овець від козлів.
<p>33 І поставить Він вівці право́руч Себе, а козлята — ліво́руч.
<p>34 Тоді скаже Цар тим, хто право́руч Його: „Прийдіть, благословенні Мого Отця, посядьте Царство, уготоване вам від закла́дин світу.
<p>35 Бо Я голодував був — і ви нагодували Мене, пра́гнув — і ви напоїли Мене, мандрівником<f>[91]</f> Я був — і Мене прийняли́ ви.
<p>36 Був наги́й — і Мене зодягли ви, слабував — і Мене ви відвідали, у в'язни́ці Я був — і прийшли ви до Мене“.
<p>37 Тоді відповідя́ть Йому праведні й скажуть: „Господи, коли то Тебе ми голодного бачили — і нагодували, або спрагненого — і напоїли?
<p>38 Коли то Тебе мандрівником<f>[91]</f> ми бачили — і прийняли́, чи наги́м — і зодягли?
<p>39 Коли то Тебе ми недужого бачили, чи в в'язниці — і до Тебе прийшли?“
<p>40 Цар відповість і промовить до них: „Поправді кажу́ вам: що́ тільки вчинили ви одно́му з найменших братів Моїх цих, — те Мені ви вчинили“.
<p>41 Тоді скаже й тим, хто ліво́руч: „Ідіть ви від Мене, прокля́ті, у вічний огонь, що дияволові та його посланця́м пригото́ваний.
<p>42 Бо Я голодував був — і не нагодували Мене, пра́гнув — і ви не напоїли Мене,
<p>43 мандрівником Я був — і не прийняли́ ви Мене, був наги́й — і не зодягли ви Мене, слабий і в в'язниці — і Мене не відвідали ви“.
<p>44 Тоді відповідять і вони, промовляючи: „Господи, коли то Тебе ми голодного бачили, або спра́гненого, або мандрівником, чи наго́го, чи недужого, чи в в'язниці — і не послужили Тобі?“
<p>45 Тоді Він відповість їм і скаже: „Поправді кажу вам: чого тільки одному з найменших цих ви не вчинили, — Мені не вчинили!“
<p>46 І ці пі́дуть на вічную муку, а праведники — на вічне життя“.

<h4>26</h4>
<p>1 І сталось, коли закінчи́в Ісус усі ці слова, Він сказав Своїм учням:
<p>2 „Ви знаєте, що через два дні буде Па́сха, — і Лю́дський Син буде виданий на розп'я́ття“.
<p>3 Тоді первосвященики, і книжники, і старші народу зібралися в домі первосвященика, званого Кайя́фою,
<p>4 і радилися, щоб пі́дступом взяти Ісуса й забити.
<p>5 І вони говорили: „Та не в свято, щоб <i>бува</i> колотнеча в наро́ді не сталась“.
<p>6 Коли ж Ісус був у Віфа́нії, у домі Си́мона прокаже́ного,
<p>7 підійшла <i>одна</i> жінка до Нього, маючи аляба́строву пляшечку дорогоцінного ми́ра, — і вилила на Його голову, як сидів при столі<f>[92]</f> Він.
<p>8 Як побачили ж учні <i>це</i>, то обурилися та й сказали: „На́що таке марнотра́тство?
<p>9 Бо дорого можна було б це продати, і віддати убогим“.
<p>10 Зрозумівши Ісус, промовив до них: „Чого при́крість ви робите жінці? Вона ж добрий учинок зробила Мені.
<p>11 Бо вбогих ви маєте за́вжди з собою, а Мене не постійно ви маєте.
<p>12 Бо, виливши миро оце на тіло Моє, вона <i>те</i> вчинила на по́хорон Мій.
<p>13 Поправді кажу́ вам: де тільки оця Єва́нгелія проповідувана буде в цілому світі, — на пам'ятку їй буде сказане й те, що зробила вона!“
<p>14 Тоді один із Дванадцятьох, званий Юдою Іскаріотським, подався до первосвящеників,
<p>15 і сказав: „Що́ хочете дати мені, — і я вам Його видам?“ І вони йому виплатили тридцять срібняків.<f>[93]</f>
<p>16 І він відтоді шукав слу́шного ча́су, щоб видати Його.
<p>17 А першого дня Опрі́сноків учні підійшли до Ісуса й сказали Йому: „Де́ хочеш, щоб ми приготува́ли пасху спожити Тобі?
<p>18 А Він відказав: „Ідіть до такого то в місто, і перекажіть йому: каже Вчитель: час Мій близьки́й, — справлю Пасху з Своїми учнями в тебе“.
<p>19 І учні зробили, як звелів їм Ісус, і зачали́ пасху готува́ти.
<p>20 А коли настав вечір, Він із дванадцятьма учнями сів за стіл.
<p>21 І, як вони споживали, Він сказав: „Поправді кажу вам, що один із вас видасть Мене“.
<p>22 А вони засмутилися тяжко, і кожен із них став питати Його: „Чи не я то, о Господи?“
<p>23 А Він відповів і промовив: „Хто руку <i>свою</i> вмочить у миску зо Мною, той видасть Мене.
<p>24 Людський Син справді йде,<f>[94]</f> як про Нього написано; але горе тому чоловікові, що видасть Лю́дського Сина! Було́ б краще йому, коли б той чоловік не родився!“
<p>25 Юда ж, зрадник Його, відповів і сказав: „Чи не я то, Учителю?“ Відказав Він йому: „Ти сказав“.<f>[95]</f>
<p>26 Як вони ж споживали, Ісус узяв хліб, і́ поблагословив, поламав, і давав Своїм учням, і сказав: „Прийміть, споживайте, це — тіло Моє“.
<p>27 А взявши чашу, і подяку вчинивши, Він подав їм і сказав: „Пийте з неї всі,
<p>28 бо це — кров Моя Ново́го Заповіту, що за багатьох проливається на відпу́щення гріхів!
<p>29 Кажу́ ж вам, що віднині не питиму Я від оцього плоду виноградного аж до дня, коли з вами його нови́м питиму в Царстві Мого Отця“.
<p>30 А коли відспівали вони, то на го́ру Оливну пішли.
<p>31 Промовляє тоді їм Ісус: „Усі ви через Мене споку́ситеся ночі цієї. Бо написано: „Уражу́ Па́стиря, — і розпоро́шаться вівці отари“.
<p>32 По воскре́сенні ж Своїм Я вас ви́переджу в Галілеї“.
<p>33 А Петро відповів і сказав Йому: „Якби й усі спокуси́лись про Тебе, — я не спокушу́ся ніко́ли“.
<p>34 Промовив до нього Ісус: „Поправді кажу́ тобі, що ночі цієї, перше ніж заспіває півень, — відречешся ти тричі від Мене“.
<p>35 Говорить до Нього Петро: „Коли б мені навіть умерти з Тобою, — я не відречуся від Тебе!“ Так сказали й усі учні.
<p>36 Тоді з ними приходить Ісус до місцевости, званої Гефсима́нія, і промовляє до учнів: „Посидьте ви тут, аж поки піду́ й помолюся отам“.
<p>37 І, взявши Петра й двох синів Зеведе́євих, зачав сумувати й тужити.
<p>38 Тоді промовляє до них: „Обго́рнена сумом смертельним душа Моя! Залиші́ться тут, і попильнуйте зо Мною“.
<p>39 І, трохи далі пройшовши, упав Він долі́лиць, та молився й благав: „Отче Мій, коли можна, нехай обмине ця чаша<f>[96]</f> Мене. Та проте, — не як Я хо́чу, а як Ти“.
<p>40 І, вернувшись до учнів, знайшов їх, що спали, і промовив Петрові: „Отак, — не змогли ви й однієї години попильнувати зо Мною?
<p>41 Пильнуйте й моліться, щоб не впасти на спробу, — бадьо́рий бо дух, але немічне тіло“.
<p>42 Відійшовши ще вдруге, Він молився й благав: „Отче Мій, як ця чаша не може минути Мене, щоб не пити її, — нехай станеться воля Твоя!“
<p>43 І, прийшовши, знову знайшов їх, що спали, бо зважні́ли їм очі були.
<p>44 І, залиши́вши їх, знов пішов, і помолився втре́тє, те саме слово промовивши.
<p>45 Потому приходить до учнів і їм промовляє: „Ви ще далі спите й спочиваєте? Ось година набли́зилась, — і до рук грішникам виданий буде Син Лю́дський.
<p>46 Уставайте, ходім, — ось наблизи́вся Мій зра́дник!“
<p>47 І коли Він іще говорив, аж ось прийшов Юда, один із Дванадцятьо́х, а з ним люду багато від первосвящеників і старших наро́ду з мечами та ки́ями.
<p>48 А зрадник Його дав був знака їм, кажучи: „Кого поцілую, то<f>[97]</f> Він, — беріть Його“.
<p>49 І зараз Він підійшов до Ісуса й сказав: Раді́й,<f>[98]</f> Учителю!“ І поцілував Його.
<p>50 Ісус же йому відказав: „Чого, друже, прийшов ти?“ Тоді приступили та руки наклали на Ісуса, — і схопи́ли Його.
<p>51 А ось один із тих, що з Ісусом були́, витягнув руку, і меча свого ви́хопив та й рубону́в раба первосвященика, — і відтяв йому вухо.
<p>52 Тоді промовляє до нього Ісус: „Сховай свого меча в його місце, бо всі, хто ві́зьме меча, — від меча <i>і</i> загинуть.
<p>53 Чи ти ду́маєш, що не мо́жу тепер упросити Свого Отця, — і Він дасть Мені зараз більше дванадцяти леґіо́нів анголі́в?
<p>54 Але як має збутись Писа́ння, що так статися мусить?“
<p>55 Тієї години промовив Ісус до наро́ду: „Немов на розбійника вийшли з мечами та ки́ями, щоб узяти Мене! Я щоденно у храмі сидів і навчав, — і Мене не взяли́ ви.
<p>56 Це ж сталось усе, щоб збулися писа́ння пророків“. Усі учні тоді залишили Його й повтікали.
<p>57 А вони схопи́ли Ісуса, і повели́ до первосвященика Кайяфи, де зібралися книжники й старші.
<p>58 Петро ж зда́лека йшов услід за Ним аж до дво́ру первосвященика, і, ввійшовши всере́дину, сів із слу́жбою, щоб бачити кінець.
<p>59 А первосвященики та ввесь синедріо́н<f>[99]</f> шукали на Ісуса неправдивого свідчення, щоб смерть заподіяти Йому,
<p>60 і не знахо́дили, хоч кривосвідків багато підхо́дило. Аж ось накінець з'явилися двоє,
<p>61 і сказали: „Він говорив: Я можу зруйнувати храм Божий, — і за три дні збудувати його“.
<p>62 Тоді первосвященик устав і до Нього сказав: „Ти нічого не відповідаєш <i>на те</i>, що свідчать су́проти Тебе?“
<p>63 Ісус же мовчав. І первосвященик сказав Йому: „Заприсягаю Тебе Живим Богом, щоб нам Ти сказав, — чи Христос Ти, Син Божий?“
<p>64 Промовляє до нього Ісус: „Ти сказав... А навіть повім вам: відтепе́р ви побачите Лю́дського Сина, що сидітиме право́руч сили <i>Божої</i>, і на хмарах небесних прихо́дитиме!“
<p>65 Тоді первосвященик розде́р одежу свою<f>[100]</f> та й сказав: „Він богознева́жив! На́що нам іще свідки потрібні? Ось ви чули тепер <i>Його</i> богознева́гу!
<p>66 Як вам здається?“ Вони ж відповіли та сказали: „Повинен умерти!“
<p>67 Тоді стали плювати на обличчя Йому, та бити по що́ках Його, інші ж ки́ями били,
<p>68 і казали: „Пророкуй нам, Христе́, хто́ то вдарив Тебе?“
<p>69 А Петро перед домом сидів на подвір'ї. І приступила до Нього служни́ця одна та й сказала: „І ти був з Ісусом Галіле́янином!“
<p>70 А він перед всіма́ відрікся, сказавши: „Не відаю я, що ти кажеш“.
<p>71 А коли до воріт він підхо́див, побачила інша його та й сказала приявним там <i>людям</i>: „Оцей був з Ісусом Назаряни́ном!“
<p>72 І він зно́ву відрікся та став присягатись: „Не знаю Цього Чоловіка!“
<p>73 Підійшли ж трохи згодом присутні й сказали Петрові: „І ти справді з отих, та й мова твоя виявляє тебе“.
<p>74 Тоді він став клясти́сь та божитись: „Не знаю Цього́ Чоловіка!“ І заспівав півень хвилі тієї.
<p>75 І згадав Петро сказане слово Ісусове: „Перше ніж заспіває півень, — відречешся ти тричі від Мене“. І, вийшовши звідти, він гірко заплакав.

<h4>27</h4>
<p>1 А коли настав ра́нок, усі первосвященики й старші наро́ду зібрали нараду супроти Ісуса, щоб Йому заподіяти смерть.
<p>2 І, зв'язавши Його, повели́, та й По́нтію Пилату<f>[101]</f> намісникові віддали́.
<p>3 Тоді Юда, що ви́дав Його, як побачив, що Його засудили, розкаявся, і вернув тридцять срібнякі́в первосвященикам і старшим,
<p>4 та й сказав: „Я згрішив, невинну кров ви́давши“. Вони ж відказали: „А нам що до того? Дивись собі сам“.
<p>5 І, кинувши в храм срібняки́, відійшов, а <i>потому</i> пішов, — та й повісився.
<p>6 А первосвященики, як взяли срібняки́, то сказали: „Цього не годи́ться покласти до сховку церковного, — це ж бо заплата за кров“.
<p>7 А порадившись, купили на них поле ганча́рське, щоб мандрівників ховати,
<p>8 чому й зветься те поле „полем крови“ аж до сьогодні.
<p>9 Тоді справдилось те, що сказав був пророк Єремі́я, промовляючи: „І взяли вони тридцять срібнякі́в, заплату Оціненого, що Його оцінили сини Ізраїлеві,
<p>10 і дали́ їх за поле ганча́рське, як Господь наказав був мені“.
<p>11 Ісус же став перед намісником.<f>[102]</f> І намі́сник Його запитав і сказав: „Чи Ти Цар Юдейський?“ Ісус же йому відказав: „Ти кажеш“.<f>[103]</f>
<p>12 Коли ж первосвященики й старші Його винуватили, Він нічо́го <i>на те</i> не відказував.
<p>13 Тоді каже до Нього Пила́т: „Чи не чуєш, — як багато на Тебе свідку́ють?“
<p>14 А Він ні на одне слово йому не відказував, так що намісник був ду́же здивований.
<p>15 Мав же намісник звича́й відпускати на свято наро́дові в'я́зня одно́го, котро́го хотіли вони.
<p>16 Був тоді в'я́зень відо́мий, що звався Вара́вва.
<p>17 І, як зібрались вони, то сказав їм Пилат: „Котрого бажаєте, щоб я вам відпустив: Варавву, чи Ісуса, що зветься Христос?“
<p>18 Бо він знав, що Його через за́здрощі видали.
<p>19 Коли ж він сидів на судде́вім сиді́нні, його дружи́на прислала сказати йому: „Нічо́го не май з отим Праведником, бо сьогодні вві сні я багато терпіла з-за Нього“.
<p>20 А первосвященики й старші попідмовля́ли наро́д, щоб просити за Варавву, а Ісусові смерть заподі́яти.
<p>21 Намісник тоді відповів і сказав їм: „Котро́го ж із двох ви бажаєте, щоб я вам відпустив?“ Вони ж відказали: „Варавву“.
<p>22 Пилат каже до них: „А що́ ж маю зробити з Ісусом, що зветься Христос?“ Усі закричали: „Нехай ро́зп'ятий бу́де!“
<p>23 А намісник спитав: „Яке ж зло Він зробив?“ Вони ж зачали́ ще сильніше кричати й казати: „Нехай ро́зп'ятий буде!“
<p>24 І, як побачив Пила́т, що нічо́го не вдіє, а неспо́кій ще більший стається, набрав він води, та й перед народом умив <i>свої</i> руки й сказав: „Я невинний у крові Його!<f>[104]</f> Самі ви побачите“.
<p>25 А ввесь наро́д відповів і сказав: „На нас Його кров і на наших дітей!“
<p>26 Тоді відпустив їм Варавву, а Ісуса, збичувавши, він видав, щоб ро́зп'ятий був.
<p>27 Тоді то намісникові вояки́, до прето́рія<f>[105]</f> взявши Ісуса, зібрали на Нього ввесь відділ.
<p>28 І, роздягнувши Його, багряни́цю<f>[106]</f> наділи на Нього.
<p>29 І, сплівши з терни́ни вінка, покла́ли Йому на голову, а трости́ну в прави́цю Його. І, навко́лішки падаючи перед Ним, сміялися з Нього й казали: „Раді́й,<f>[107]</f> Ца́рю Юдейський!“
<p>30 І, плювавши на Нього, хапали тростину, та й по голові Його били.
<p>31 А коли назнущалися з Нього, зняли́ з Нього плаща́, і зодягнули в одежу Його. І повели́ Його на розп'яття́.
<p>32 А виходячи, стріли одного кіріне́янина, — Си́мон на йме́ння, — його змусили не́сти для Нього хреста.
<p>33 І, прибувши на місце, що зветься Голго́фа,<f>[108]</f> цебто сказати „Черепо́вище“,
<p>34 дали́ Йому пити вина, із гірко́тою змішаного,<f>[109]</f> — та, покуштувавши, Він пити не схотів.
<p>35 А розп'я́вши Його, вони поділили одежу Його, кинувши же́реба.
<p>36 І, посідавши, стерегли́ Його там.
<p>37 І напис провини Його помістили над Його головою: „Це Ісус, Цар Юдейський“.
<p>38 Тоді ро́зп'ято з Ним двох розбійників: одного право́руч, а одного ліво́руч.
<p>39 А хто побіч прохо́див, Його лихосло́вили та головами своїми хитали,
<p>40 і казали: „Ти, що храма руйнуєш та за три дні будуєш, — спаси Само́го Себе! Коли Ти Божий Син, то зійди з хреста!“
<p>41 Так само ж і первосвященики з книжниками та старши́ми, насміхаючися, говорили:
<p>42 „Він інших спасав, — а Само́го Себе не може спасти́! Коли Цар Він Ізраїлів, нехай зі́йде тепер із хреста, — і ми повіримо Йому!
<p>43 Покладав Він надію на Бога, — нехай Той Його тепер визволить, якщо Він угодний Йому́. Бо Він говорив: „Я — Син Божий“.
<p>44 Також насміхалися з Нього й розбійники, що з Ним були ро́зп'яті.
<p>45 А від години шостої аж до години дев'ятої — те́мрява сталась по ці́лій землі!
<p>46 А коло години дев'ятої скрикнув Ісус гучни́м голосом, кажучи: „Елі́, Елі́, лама́ савахта́ні?“<f>[110]</f> цебто: „Боже Мій, Боже Мій, на́що Мене Ти покинув?“
<p>47 Дехто ж із тих, що стояли там, це почули й казали, що Він кличе Іллю́.
<p>48 А один із них зараз побіг і взяв гу́бку та, оцтом її напо́внивши, настромив на трости́ну й давав Йому пити.<f>[111]</f>
<p>49 Інші казали: „Чекай но, поба́чмо, — чи при́йде Ілля<f>[112]</f> визволяти Його“.
<p>50 А Ісус знову голосом гучним скрикнув, — і духа віддав.
<p>51 І ось заві́са у храмі роздерлась надво́є — від ве́рху аж додолу, і земля потрясла́ся, і зачали́ розпада́тися скелі,
<p>52 і повідкривались гроби́, і повставало багато тіл спочилих святих,
<p>53 а з гробів повиходивши, по Його воскресінні, до міста святого ввійшли, і багатьо́м з'явились.
<p>54 А сотник та ті, що Ісуса з ним стерегли́, як землетруса побачили, і те, що <i>там</i> сталося, налякалися ду́же й казали: „Він був справді Син Божий!“
<p>55 Було там багато й жінок, що дивилися зда́лека, і що за Ісусом прийшли з Галілеї, і Йому прислуго́вували.
<p>56 Між ними була́ Марія Магдалина,<f>[113]</f> і Марія, мати Якова й Йо́сипа, і мати синів Зеведе́євих.
<p>57 А коли настав вечір, то прийшов муж багатий із Аримате́ї, на ім'я́ Йо́сип, що й сам був навчався в Ісуса.
<p>58 Він прийшов до Пилата й просив тіла Ісусового. Пилат ізвелів тоді видати.
<p>59 І взяв Йосип <i>Ісусове</i> тіло, обгорнув його в чисте полотно́,
<p>60 і поклав його в гробі ново́му своїм, що був висік у скелі. До дверей гробови́х привалив він великого каменя, та й відійшов.
<p>61 Була́ ж там Марія Магдалина та інша Марія, що сиділи насу́проти гро́бу.
<p>62 А наступного дня, що за п'ятницею, до Пилата зібралися первосвященики та фарисеї,
<p>63 і сказали: „Пригадали ми, пане, собі, що обма́нець отой, як живий іще був, то сказав: „По трьох днях Я воскре́сну“.
<p>64 Звели ж гріб стерегти аж до третього дня, щоб учні Його не прийшли, та й не вкрали Його, і не сказали наро́дові: Він із мертвих воскрес! І буде остання обмана гірша за першу“.
<p>65 Відказав їм Пилат: „Сторо́жу ви маєте, — ідіть, забезпечте, як знаєте“.
<p>66 І вони відійшли, і, запеча́тавши каменя, біля гро́бу сторожу поставили.

<h4>28</h4>
<p>1 Як минула ж субота, на світанку дня першого в тижні,<f>[114]</f> прийшла Марія Магдалина та інша Марія побачити гріб.
<p>2 І великий ось ставсь землетру́с, бо зійшов із неба Ангол Господній, і, приступивши, відвалив від <i>гробу</i> ка́меня, та й сів на ньому.
<p>3 Його ж постать була́, як <i>та</i> бли́скавка, а шати його <i>були</i> білі, як сніг.
<p>4 І від стра́ху перед ним затряслася сторо́жа, та й стала, як мертва.
<p>5 А ангол озвався й промовив жінка́м: „Не лякайтеся, бо я знаю, що Ісуса розп'я́того <i>це</i> ви шукаєте.
<p>6 Нема Його тут, — бо воскрес, як сказав. Підійдіть, — подивіться на місце, де знахо́дився Він.
<p>7 Ідіть же хутко, і скажіть Його у́чням, що воскрес Він із мертвих, і ото випере́джує вас в Галілеї, — там Його ви побачите. Ось, вам я звістив!“
<p>8 І пішли вони хутко від гро́бу, зо стра́хом і великою радістю, і побігли, щоб учнів Його сповістити.
<p>9 Аж ось перестрів їх Ісус і сказав: „Ра́ді́йте!“<f>[115]</f> Вони ж підійшли, обняли Його ноги і вклонились Йому до землі.
<p>10 Промовляє тоді їм Ісус: „Не лякайтесь! Ідіть, повідо́мте братів Моїх, — нехай вони йдуть у Галілею, — там побачать Мене!“
<p>11 Коли ж вони йшли, ось дехто зо сторожі до міста прийшли та й первосвященикам розповіли́ все, що́ сталось.
<p>12 І, зібравшись зо старшими, вони врадили раду, і дали́ сторожі чимало срібняків,
<p>13 і сказали: „Розповідайте: Його учні вночі прибули́, — і вкрали Його, як ми спали.
<p>14 Як почує ж намісник про це, то його ми перекона́ємо, і від клопоту ви́зволимо вас“.
<p>15 І, взявши вони срібняки́, зробили, як на́вчено їх. І проне́слося слово оце між юдеями, і <i>трима́ється</i> аж до сьогодні.
<p>16 Одина́дцять же учнів пішли в Галілею на го́ру, куди звелів їм Ісус.
<p>17 І як вони Його вгледіли, поклонились Йому до землі, а дехто вагався.
<p>18 А Ісус підійшов і промовив до них та й сказав: „Да́на Мені всяка вла́да на небі й на землі.
<p>19 Тож ідіть, і навчі́ть<f>[116]</f> всі наро́ди, христячи їх в їм'я́ Отця, і Сина, і Святого Духа,
<p>20 навчаючи їх зберігати все те, що Я вам заповів. І ото, Я <i>перебува́тиму</i> з вами повсякде́нно аж до кінця віку“! Амі́нь.


