<h2>Ездра</h2>

<h4>1</h4>
<p>1 А першого року Кіра, царя перського, щоб спо́внилось слово Господнє, <i>проре́чене</i> устами Єреміїними, збудив Господь духа Кіра, царя перського, і він оголоси́в по всьому царству своєму, а також на письмі, говорячи:
<p>2 „Так говорить Кір, цар перський: Усі зе́мні царства дав мені Господь, Бог Небесний, і Він наказав мені збудувати Йому храма в Єрусалимі, що в Юдеї.
<p>3 Хто між вами з усього Його наро́ду, — <i>неха́й</i> буде Бог його з ним, і нехай він іде до Єрусалиму, що в Юдеї, і нехай будує дім Господа, Бога Ізраїлевого. Це той Бог, що в Єрусалимі.
<p>4 А кожному позоста́лому по всіх тих містах, хто мешкає там, нехай допоможуть йому люди його місця сріблом, і золотом, і маєтком, і худо́бою, з добровільною жертвою для дому Божого, що в Єрусалимі“.
<p>5 І повставали го́лови ба́тьківських <i>родів</i> Юди та Веніямина, і священики, і Левити, аж до всякого, <i>що</i> Бог збудив духа його, щоб піти будувати дім Господа, що в Єрусалимі.
<p>6 А все їхнє довкі́лля зміцни́ло їм руки речами срібними <i>та</i> золотими, маєтком, і худобою, і кошто́вностями, окрім <i>того, що хто</i> поже́ртвував був добровільно.
<p>7 А цар Кір повино́сив речі Господнього дому, які забрав був Навуходоно́сор з Єрусалиму, і дав їх до дому бога свого, —
<p>8 і повиносив їх Кір, цар перський, рукою скарбника́ Мітредата, а той відрахував їх Шешбаццарові, Юдиному начальникові.
<p>9 І оце їхнє число: мисо́к золотих — тридцять, мисо́к срібних тисяча, ножі́в — двадцять і дев'ять,
<p>10 ке́ліхів золотих — тридцять, келіхів срібних подвійних — чотири сотні й десять, по́суду іншого — тисяча.
<p>11 Усього золотого й срібного по́суду — п'ять тисяч і чотири сотні. Усе це завіз Шешбаццар, коли вигна́нці верта́лися з Вавило́ну до Єрусалиму.

<h4>2</h4>
<p>1 А оце вихо́дьки з округи, що прийшли з поло́ну вигна́ння, яких вигнав був Навуходоно́сор, цар вавило́нський, до Вавило́ну, і вони повернулися до Єрусалиму та Юдеї, кожен до міста свого,
<p>2 ті, що прийшли були з Зоровавелем, Ісусом, Неємією, Сераєю, Реелаєю, Мордехаєм, Білшаном, Міспаром, Біґваєм, Рехумом, Бааною. Число людей Ізраїлевого народу:
<p>3 синів Пар'ошових — дві тисячі сто сімдеся́т і два,
<p>4 синів Шефатіїних — три сотні сімдеся́т і два,
<p>5 синів Арахових — сім сотень сімдеся́т і п'ять,
<p>6 синів Пахат-Моавових, із синів Ісусових <i>та</i> Йоавових — дві тисячі вісім сотень і дванадцять,
<p>7 синів Еламових — тисяча двісті п'ятдеся́т і чотири,
<p>8 синів Заттуєвих — дев'ять со́тень і сорок і п'ять,
<p>9 синів Заккеєвих — сім сотень і шістдеся́т,
<p>10 синів Банієвих — шість со́тень сорок і два,
<p>11 синів Беваєвих — шість со́тень двадцять і три,
<p>12 синів Азґадових — тисяча двісті двадцять і два,
<p>13 синів Адонікамових — шість со́тень шістдесят і шість,
<p>14 синів Біґваєвих — дві тисячі п'ятдесят і шість,
<p>15 синів Адінових — чотири сотні п'ятдесят і чотири,
<p>16 синів Атерових, від Єзекії — дев'ятдесят і вісім,
<p>17 синів Бецаєвих — три сотні двадцять і три,
<p>18 синів Йориних — сто й дванадцять,
<p>19 синів Хашумових — двісті двадцять і три,
<p>20 синів Ґіббарових — дев'ятдеся́т і п'ять,
<p>21 вихо́дьків <i>з</i> Віфлеєму — сто двадцять і три,
<p>22 людей <i>з</i> Нетофи — п'ятдеся́т і шість,
<p>23 людей <i>з</i> Анатоту — сто двадцять і вісім,
<p>24 вихо́дьків <i>з</i> Азмавету — сорок і два,
<p>25 вихо́дьків <i>з</i> Кір'ят-Аріму, Кефіри та Беероту — сім сотень і сорок і три,
<p>26 вихо́дьків <i>з</i> Рами та Ґеви: шість сотень двадцять і один,
<p>27 людей <i>з</i> Міхмасу — сто двадцять і два,
<p>28 людей <i>з</i> Бет-Елу та Аю — двісті двадцять і три,
<p>29 виходьків <i>з</i> Нево — п'ятдесят і два,
<p>30 виходьків <i>з</i> Магбішу — сто п'ятдесят і шість,
<p>31 виходьків <i>з</i> Еламу Другого — тисяча двісті п'ятдесят і чотири,
<p>32 виходьків <i>з</i> Харіму — три сотні й двадцять,
<p>33 виходьків <i>з</i> Лоду, Хадіду та Оно — сім сотень двадцять і п'ять,
<p>34 виходьків <i>з</i> Єрихону — три сотні сорок і п'ять,
<p>35 виходьків <i>з</i> Сенаї — три тисячі і шість сотень і тридцять.
<p>36 Священиків: синів Єдаєвих з Ісусового дому — дев'ять сотень сімдеся́т і три,
<p>37 синів Іммерових — тисяча п'ятдесят і два,
<p>38 синів Пашхурових — тисяча двісті сорок і сім,
<p>39 синів Харімових — тисяча й сімнадцять.
<p>40 Левитів: синів Ісусових і Кадміїлових, з синів Гадавії — сімдеся́т і чотири.
<p>41 Співакі́в: синів Асафових — сто двадцять і вісім.
<p>42 Синів придве́рних: синів Шаллумових, синів Атерових, синів Талмонових, синів Аккувових, синів Хатітиних, синів Шоваєвих, — усіх сто тридцять і дев'ять.
<p>43 <i>Храмових</i> підда́нців: синів Ціхіних, синів Хасуфіних, синів Таббаотових,
<p>44 синів Керосових, синів Сіагіних, синів Падонових,
<p>45 синів Леваниних, синів Хаґавиних, синів Аккувових,
<p>46 синів Хаґавових, синів Самлаєвих, синів Хананових,
<p>47 синів Ґідделових, синів Ґахарових, синів Реаїних,
<p>48 синів Рецінових, синів Некодиних, синів Ґаззамових,
<p>49 синів Уззиних, синів Пасеахових, синів Бесаєвих,
<p>50 синів Асниних, синів Меунімових, синів Нефусімових,
<p>51 синів Бакбукових, синів Хакуфиних, синів Хархурових,
<p>52 синів Бацлутових, синів Мехідиних, синів Харшиних,
<p>53 синів Баркосових, синів Сісриних, синів Темахових,
<p>54 синів Незіхових, синів Хатіфиних,
<p>55 синів Соломонових рабів: синів Сотаєвих, сині́в Соферетових, синів Терудиних,
<p>56 Синів Яалиних, синів Дарконових, синів Ґідделових,
<p>57 синів Шефатіїних, синів Хаттілових, синів Похерет-Гаццеваїмових, синів Амієвих, —
<p>58 усього цих <i>храмових</i> підда́нців та синів Соломо́нових рабів — три сотні дев'ятдесят і два.
<p>59 А оце ті, що прийшли з Тел-Мелаху, з Тел-Харші, Керув-Аддану <i>та</i> Іммеру, та не могли дове́сти роду батьків своїх та свого насіння, чи вони з Ізраїля:
<p>60 синів Делаїних, синів Товійїних, синів Некодиних — шість сотень п'ятдесят і два.
<p>61 І з синів священичих: сини Ховайїні, сини Коцові, сини Барзіллая, що взяв жінку з дочо́к ґілеадянина Барзіллая, і звався їхнім ім'я́м.
<p>62 Вони шукали свого за́пису родоводу, та не знайшли, і були́ вони ви́лучені зо священства,
<p>63 а намісник сказав їм, щоб вони не їли зо Святого Святих, аж поки не стане священик до урі́му та туммі́му.
<p>64 Усього збору ра́зом сорок дві тисячі три со́тні шістдесят,
<p>65 окрім їхніх рабів та невільниць, — цих <i>було</i> сім тисяч три сотні тридцять і сім; а їхніх співаків та співачок — двісті.
<p>66 Їхніх ко́ней <i>було</i> сім сотень тридцять і шість, їхніх мулів — двісті сорок і п'ять,
<p>67 їхніх верблю́дів — чотири сотні тридцять і п'ять, ослів — шість тисяч сім сотень і двадцять.
<p>68 А з голів батьківських <i>родів</i>, коли вони прийшли до Господнього дому, що в Єрусалимі, то вони же́ртвували до Божого дому, щоб поставити його на його стано́вищі.
<p>69 За своєю спромо́жністю вони дали́ до ска́рбу на працю: золота шістдесят одну тисячу даре́йків, а срібла — п'ять тисяч мін, а священичих убра́нь — сто.
<p>70 І осілися священики й Левити, та з народу, і співаки́, і придве́рні, і <i>храмові</i> підда́нці по своїх міста́х, і ввесь Ізраїль по своїх містах.

<h4>3</h4>
<p>1 А коли настав сьо́мий місяць, і Ізраїлеві сини <i>були</i> по містах, то зібрався наро́д, як один чоловік, до Єрусалиму.
<p>2 І встав Ісус, син Йоцадаків, та брати його священики, і Зоровавель, син Шеалтіїлів, та брати його, і збудува́ли же́ртівника Бога Ізраїля, щоб прино́сити на ньому цілопа́лення, як написано в Зако́ні Мойсея, Божого чоловіка.
<p>3 І поставили міцно же́ртівника на його основі, бо <i>були</i> вони в страху́ від наро́дів краї́в, і прино́сили на ньо́му цілопа́лення для Господа, цілопа́лення на ра́нок та на вечір.
<p>4 І справили свято Ку́чок, як написано, і щоденні цілопа́лення в кількості за постановою щодо жертов на кожен день,
<p>5 а по то́му — цілопа́лення стале, і на молодики́, і на всі присвячені Господе́ві свята, і для кожного, хто жертвує добровільну жертву для Господа.
<p>6 Від першого дня сьомого місяця зачали́ прино́сити цілопа́лення для Господа. А під Господній храм не були ще покладені основи.
<p>7 І дали́ срібла каменяра́м та те́слям, і їжі, і питва́ та оливи, сидонянам та тирянам, щоб достача́ли ке́дрові дере́ва з Ливану до Яфського моря за до́зволом їм Кіра, царя перського.
<p>8 А другого року по своєму прихо́ді до Божого дому до Єрусалиму, дру́гого місяця, почали́ <i>робити</i> Зоровавель, син Шеалтіїлів, і Ісус, син Йоцадаків, і решта їхніх братів, священики та Левити, і всі, хто поприхо́див з неволі в Єрусалим, а Левитів від віку двадцяти років і вище поставили керува́ти над працею Господнього дому.
<p>9 І став Ісус, сини його та брати його, Кадміїл та сини його, сини Юдині, як один <i>чоловік</i>, на до́гляд над робітника́ми праці в Божому домі, сини Хенададові, сини їх та їхні брати, Левити.
<p>10 А коли клали осно́ву Господнього храму, то поставили облаче́нних<f>[1]</f> священиків із су́рмами, а Левитів, Асафових синів, із цимба́лами, щоб сла́вити Господа за уставом Давида, Ізраїлевого царя.
<p>11 І відповіли вони хвало́ю та подякою Господе́ві, — „Добрий бо Він, бо навіки Його милосердя“ на Ізраїля. А ввесь народ викли́кував гучни́м по́кликом, сла́влячи Господа за основу Господнього дому!
<p>12 А багато-хто зо священиків і Левитів та з голів ба́тьківських <i>родів</i>, старші, що бачили перший храм, при заснува́нні його, того храму, своїми очи́ма, плакали ре́вним голосом, а багато-хто покли́кували підне́сеним голосом у радості.
<p>13 І не міг наро́д розпізнати голосу по́клику радости від голосу плачу́ народу, бо наро́д сильно викли́кував, а голос був чутий аж далеко.

<h4>4</h4>
<p>1 І почули Юдині та Веніяминові вороги́, що вигна́нці будують храма Господе́ві, Богові Ізраїля.
<p>2 І прийшли вони до Зорова́веля та до голів ба́тьківських <i>родів</i>, та й сказали їм: <i>І</i> ми бу́демо будува́ти з вами, бо ми зверта́ємось, як ви, до вашого Бога, і ми прино́симо Йому жертви від днів Есар-Хаддона, царя асирійського, що привів нас сюди“.
<p>3 І сказав їм Зоровавель і Ісус, та решта голів батьківських <i>родів</i> Ізраїлевих: „Не вам і нам <i>разом</i> будувати храм для Бога! Самі бо ми бу́демо будувати для Господа, Бога Ізраїлевого, як наказа́в нам цар Кір, цар перський“.
<p>4 І став народ тієї землі осла́блювати руки Юдиного наро́ду та страха́ти їх при будува́нні.
<p>5 І підку́плювали вони проти них дора́дників <i>царськи́х</i>, щоб залама́ти їхній за́дум, по всі дні Кіра, царя перського, й аж до царюва́ння Да́рія, царя перського.
<p>6 А за царя Ахашвероша,<f>[2]</f> на поча́тку його царюва́ння, написали вони оска́рження на ме́шканців Юдеї та Єрусалиму.
<p>7 А за днів Артаксеркса написав Бішлам, Мітредат, Товеїл та решта товаришів його до Артаксеркса, царя перського. А лист був написаний по-араме́йськи, а перекладений по-перськи.<f>[3]</f>
<p>8 Начальник Рехум та писар Шімай написали одно́го листа проти Єрусалиму до царя Артаксеркса отак.
<p>9 Тоді начальник Рехум та писар Шімшай та решта товариші́в його, судді й урядники, писарчуки, писарі, аркев'я́ни, вавило́няни, шушаня́ни, цебто еламі́ти,
<p>10 та решта наро́дів, яких повиганяв Аснаппар, великий та славний, й осадив їх у місті Самарії та в решті Заріччя.
<p>11 Оце ві́дпис листа, що послали до нього: „До царя Артаксеркса твої раби, люди Зарі́ччя. І ось
<p>12 щоб було відо́ме цареві, що Юдеї, які вийшли від тебе до нас, прибули́ до Єрусалиму. Вони будують місто бунтівни́че та шкідли́ве, і вдоскона́люють мури, а підва́лини поліпши́ли.
<p>13 А тепер щоб було відо́ме цареві, що коли тільки це місто буде збудо́ване, а мури закі́нчаться, вони не будуть давати ані дани́ни, ані пода́тку, ані мита, а <i>це</i> буде шкодити царсько́му прибу́ткові.
<p>14 І ото, беручи́ на увагу, що сіль<f>[4]</f> <i>царського</i> пала́цу — сіль наша, а царськи́й сором не випадає нам бачити, тому ми посилаємо й завідомля́ємо царя,
<p>15 щоб пошукали в книзі споминів батьків твоїх, і ти зна́йдеш у книзі споминів, і знатимеш, що місто це — місто бунтівни́че та шкідли́ве царям та окру́гам, і що в ньому підійма́ли бунт від праві́ку, чому́ місто це було зруйно́ване.
<p>16 Ми сповіщаємо царя, що коли тільки місто це буде добудо́ване, а мури закі́нчаться, то через те не бу́де тобі частки в Зарі́ччі“.
<p>17 Цар послав відповідь: „Начальникові Рехумові, і писареві Шімшаєві, та решті їхніх товаришів, що сидять у Самарії, і решта Заріччя: Мир <i>вам</i>! А тепер, —
<p>18 лист, якого ви послали до нас, вира́зно прочи́таний передо мною.
<p>19 І був ви́даний від мене нака́з, і шукали та й знайшли, що місто це з да́вніх-даве́н підійма́лося на царів, і повста́ння та бунт робилися в ньо́му.
<p>20 І могу́тні царі були́ над Єрусалимом, і панували в усьо́му Зарі́ччі, а дани́на, пода́ток та мито давалися їм.
<p>21 А тепер видайте нака́за, щоб спини́лися ці люди, а місто це не будува́лося, поки від мене не буде ви́даний <i>новий</i> нака́з.
<p>22 І будьте бе́режні, щоб через це не зробити по́милки. На́що рости́ме зло на шкоду царям?“
<p>23 Тоді, як тільки був прочи́таний ві́дпис листа царя Артаксеркса перед Рехумом і писарем Шімшаєм та їхніми товариша́ми, пішли вони поспішно до Єрусалиму, і спини́ли <i>роботу</i> їх зброєю та насиллям!
<p>24 Тим спинилася робота Божого дому, що в Єрусалимі, і спини́лася вона аж до другого року царюва́ння Дарія, царя перського...

<h4>5</h4>
<p>1 І пророкува́в пророк Огій та Заха́рій, син Іддо, пророки, на юдеїв, що в Юдеї та в Єрусалимі, в Ім'я́ Бога Ізраїля, <i>що</i> над ними.
<p>2 Тоді встали Зоровавель, син Шеалтіїлів, та Ісус, син Йоцадаків, і зачали́ будувати Божий дім, що в Єрусалимі, а з ними Божі пророки, що допомагали їм.
<p>3 Того ча́су прийшов до них Таттенай, намі́сник Зарі́ччя, і Шетар-Бозенай та їхні товариші́, і сказали їм так: „Хто́ видав вам нака́за будувати цей храм і кінча́ти цю будову?“
<p>4 Тоді ми сказали їм імена́ тих мужів, що будують цього будинка.
<p>5 Та око їхнього Бога було на юдейських старши́х, і вони не спинили їх, аж поки не пі́де доне́сення до Дарія, і тоді дадуть писе́мну відповідь про це.
<p>6 <i>Ось</i> ві́дпис листа, що послав Таттенай, намісник Зарі́ччя, і Шетар-Бозенай, та товари́ство його, і перси, що в Заріччі, до царя Дарія, —
<p>7 вони послали йому доне́сення, а в ньому писано так: „Цареві Дарієві — усякого миру!
<p>8 Щоб було відо́ме цареві, що ми ходили до Юдейської окру́ги, до дому великого Бога, а він будується з великого ка́меня, і дерево кладеться в стіни. А робота та робиться докла́дно, і у́спіх у їхній руці́.
<p>9 Тоді ми питалися тих старши́х, <i>і</i> сказали їм так: Хто видав вам нака́за будувати цей храм і кінча́ти цю святиню?
<p>10 А також питалися ми їх про їхні імена́, щоб повідо́мити тебе, що запишемо ім'я́ тих мужів, які за голову в них.
<p>11 А вони так відповіли нам та сказали: Ми — то раби Бога небе́с та землі, і будуємо храма, що був збудований за багато літ перед цим, а збудував його й докінчи́в його великий Ізра́їлів цар.
<p>12 Але зго́дом, коли наші батьки́ розгніви́ли були Бога небе́с, Він віддав їх у руку Навуходоно́сора, царя вавило́нського, халдея, а храм той — він зруйнува́в його, а наро́д вигнав до Вавилону.
<p>13 Але першого року Кіра, царя вавилонського, цар Кір видав нака́за будувати цей дім Божий.
<p>14 А також по́суд Божого дому, золотий та срібний, що Навуходоно́сор був виніс із єрусалимського храму й заніс його до храму вавилонського, виніс його цар Кір із вавилонського храму й дав <i>мужеві</i>, ім'я́ його Шешбаццар, якого він настанови́в намі́сником.
<p>15 І сказав він йому: Візьми цей по́суд, іди, віднеси́ його до храму, що в Єрусалимі, а дім Божий нехай буду́ється на своєму місці.
<p>16 Тоді той Шешбаццар прийшов, заклав підва́лини Божого дому в Єрусалимі, і відтоді́ й аж до цього ча́су він будується, і не скі́нчений.
<p>17 І ось, якщо <i>це</i> цареві добре, нехай пошука́ється в домі царськи́х скарбів там, у Вавилоні, чи справді від царя Кіра ви́даний був нака́з будувати цей Божий дім в Єрусалимі, а царську́ волю про це нехай пошлють до нас“.

<h4>6</h4>
<p>1 Тоді цар Да́рій видав нака́за, і шукали в домі, де складають ска́рби книжо́к у Вавилоні.
<p>2 І був зна́йдений один звій в за́мку Ахметі,<f>[5]</f> що в мідійській окру́зі, а в ньому написано так: „<i>На</i> пам'ять.
<p>3 Першого року царя Кіра цар Кір видав наказа: Дім Божий в Єрусалимі — дім той нехай будується на місці, де прино́сять жертви, а його підва́лини зало́жені. Вишина́ його — шістдеся́т ліктів, ширина́ його — шістдеся́т ліктів.
<p>4 Три ряди́ з великого ка́меню, й один ряд з дерева, а вида́тки будуть да́ні з царсько́го дому.
<p>5 А по́суд Божого дому, золотий та срібний, що Навуходоно́сор виніс був із храму, що в Єрусалимі, і переніс до Вавилону, нехай пове́рнуть, і нехай він пі́де до храму, що в Єрусалимі, на своє місце, і покладе́ш <i>те</i> в Божому домі“.
<p>6 „Тепер же <i>ти</i>, Таттенаю, наміснику Заріччя, <i>ти</i>, Шетор-Бозенаю з товаришами своїми, перси, що в Заріччі, — віддалі́ться звідти!
<p>7 Позоставте працю цього Божого дому, — юдейський намісник та юдейські старші́ збудують той Божий дім на його місці.
<p>8 А від мене да́ний нака́з про те, що́ ви будете робити з тими юдейськими старши́ми, щоб збудувати цей Божий дім, а з царсько́го добра́, з данини Заріччя, нехай докладно дається вида́ток тим лю́дям, щоб не спиняти <i>роботи</i>.
<p>9 А що́ <i>буде</i> потрібне, чи телят, чи баранів, чи овечок на прине́сення Небе́сному Бо́гові, пшеницю, сіль, вино та оливу, що скажуть священики, які в Єрусалимі, щоб без ома́ни видавалося їм день-удень,
<p>10 щоб вони за́вжди прино́сили па́хощі в жертву Небесному Богові та молилися за життя царя та синів його.
<p>11 А від мене ви́даний нака́з, що коли який чоловік змінить це <i>моє</i> слово, то буде ви́рване дерево з дому його, і буде поста́влене, а він бу́де прибитий на ньому, а дім його буде обе́рнений за це в руїну!
<p>12 А Бог, що вчинив, щоб там пробува́ло Ім'я́ Його, знищить кожного царя та наро́д, що простя́гне свою руку, щоб змінити <i>це</i>, щоб ушко́дити той Божий дім, що в Єрусалимі! Я, Да́рій, видав <i>цього</i> нака́за, — нехай він докладно буде ви́конаний!“
<p>13 Тоді Таттенай, намісник Заріччя, Шетар-Бозенай та їхні товариші́ докладно зробили згідно з тим, як послав цар Да́рій.
<p>14 А юдейські старші́ будували, і щастило їм за проро́цтвом пророка Огія та Захарія, сина Іддо. І вони збудували й закінчи́ли з нака́зу Бога Ізраїлевого та з наказу Кіра, і Дарія, і Артаксеркса, царя перського.
<p>15 І закі́нчений був цей храм до третього місяця адара, що він <i>місяць дванадцятий</i>, шостого року царюва́ння царя Дарія.
<p>16 І справили Ізраїлеві сини, священики й Левити та решта вигна́нців свято відно́влення того Божого дому з радістю.
<p>17 І прине́сли в жертву на свято відно́влення того Божого дому: волів — сотню, баранів — двісті, ягнят — чотири сотні, а козлят у жертву за гріх за всього Ізраїля — дванадцять, за числом Ізраїлевих племе́н.
<p>18 І поставили священиків за їхніми частинами, а Левитів — за че́ргами їхніми на службу Божого <i>дому</i>, що в Єрусалимі, як написано в книзі Мойсея.
<p>19 А пове́рненці справили Па́сху чотирнадцятого <i>дня</i> першого місяця,
<p>20 бо очи́стилися священики та Левити, як один, — усі вони чисті. І вони зарізали пасха́льне ягня́ для всіх пове́рненців, для своїх братів священиків та для себе.
<p>21 І їли Ізраїлеві сини, що верну́лися з вигна́ння, і <i>також</i> усі, хто відділився до них від нечистости народів землі, щоб звертатися до Господа, Бога Ізраїлевого.
<p>22 І справляли вони свято Опрі́сноків сім день у радості, бо Господь їх потішив і обернув до них серце асирійського царя, щоб зміцнити їхні руки при праці дому Бога, Бога Ізраїлевого.

<h4>7</h4>
<p>1 А по цих приго́дах, за царюва́ння Артаксеркса, царя перського, Е́здра,<f>[6]</f> син Азарії, сина Хійлкійї,
<p>2 сина Шаллуна, сина Садока, сина Ахітуви,
<p>3 сина Амарії, сина Азарії, сина Мерайота,
<p>4 сина Захарія, сина Уззі, сина Буккі,
<p>5 сина Авішуї, сина Пінхаса, сина Елеазара, сина Аарона, первосвященика, —
<p>6 цей Ездра вийшов із Вавилону, а він був учитель, знаве́ць Мойсеєвого Зако́ну, що його дав Господь, Бог Ізраїлів. І дав йому цар згідно з тим, як була́ на ньому рука Господа, Бога його, всяке його пожада́ння.
<p>7 І пішли <i>з ним дехто</i> з Ізраїлевих синів, і з священиків, і Левитів, і співаків, і придве́рних, і <i>храмови́х</i> підда́нців до Єрусалиму сьомого року царя Артаксе́ркса.
<p>8 І прибув він до Єрусалиму п'ятого місяця, <i>а</i> то сьомий рік царюва́ння.
<p>9 Бо першого <i>дня</i> місяця першого був поча́ток ви́ходу з Вавилону, а першого <i>дня</i> п'ятого місяця він прийшов до Єрусалиму, бо рука його Бога була добра на ньому.
<p>10 Бо Ездра пригото́вив своє серце дослі́джувати Господнього Зако́на, і виконувати <i>його</i>, і навчати в Ізраїлі устава та права.
<p>11 А оце ві́дпис писа́ння, що цар Артаксе́ркс дав священикові Ездрі, учителеві, що пише слова́ заповідей Господа та Його устави над Ізраїлем:
<p>12 „Артаксе́ркс, цар над царями, до священика Ездри, доскона́лого вчителя<f>[7]</f> Зако́ну<f>[8]</f> Бога Небесного, і так далі.
<p>13 А ось ви́даний від мене нака́з, щоб кожен, хто в моїм царстві з Ізраїлевого наро́ду, і їхніх священиків, і Левитів з доброї волі бажає йти до Єрусалиму з тобою, нехай іде,
<p>14 через те, що ти по́сланий від царя та семи його дора́дників, щоб дослідити про Юдею та про Єрусалим за правом твого Бога, <i>правом</i>, що в руці твоїй,
<p>15 і щоб відпра́вити срібло та золото, що цар та дорадники його поже́ртвували для Бога Ізраїлевого, Якого місце перебування в Єрусалимі,
<p>16 і все срібло та золото, яке ти зна́йдеш у всій вавилонській окру́зі ра́зом із пожертвами народу та священиків, які же́ртвують для дому їхнього Бога, що в Єрусалимі.
<p>17 Тому́ ти невідкладно купиш за це срібло биків, баранів, овечок, і їх жертви хлі́бні та їх жертви ливні, і принесе́ш їх на же́ртівнику дому вашого Бога, що в Єрусалимі.
<p>18 А що тобі та браттям твоїм буде добре вчинити з рештою срібла та золота, те зробі́ть за вподо́банням вашого Бога.
<p>19 А по́суд, що даний тобі на слу́ження дому твого Бога, віддай у цілості перед Богом Єрусалиму.
<p>20 А решта потрібного <i>для</i> дому Бога твого, що випаде тобі дати, буде да́на з дому царськи́х скарбів.
<p>21 А від мене — я цар Артаксеркс — ви́даний нака́з для всіх скарбникі́в, що в Заріччі, що все, чого зажадає від вас священик Ездра, учитель Зако́ну Бога Небесного, нехай буде докладно зро́блене:
<p>22 срібла — аж до сотні тала́нтів, і пшениці аж до сотні ко́рів, і вина аж до сотні ба́тів, і оливи аж до сотні батів, а соли — без за́пису.
<p>23 Усе, що з нака́зу Небесного Бога, нехай буде горливо зро́блене для дому Небесного Бога, бо на́що був би гнів на царство царя та на синів його?
<p>24 І вас завідомля́ємо, що всі священики та Левити, співаки́, придве́рні, <i>храмові́</i> підда́нці та працівники того Божого дому <i>вільні</i>, — дани́ни, пода́тку, чи ми́та не належить накладати на них!
<p>25 А ти, Ездро, за мудрістю Бога твого, яка в руці твоїй, попризнача́й су́ддів та викона́вців Зако́ну, щоб судили для всього народу, що в Заріччі, для всіх, хто знає зако́ни твого Бога, а хто не знає, <i>тих</i> навчите́.
<p>26 А кожен, хто не буде виконувати Зако́на твого Бога та зако́на царсько́го докладно, щоб чинився над ним суд: чи то на смерть, чи то на вигна́ння, чи то на кару маєткову, чи то на ув'я́знення“.
<p>27 Благословенний Господь, Бог наших батьків, що вклав у царе́ве серце, щоб оздо́бити дім Господній, що в Єрусалимі,
<p>28 а на мене нахили́в милість перед царем та його дора́дниками, та всіма́ хоробрими царе́вими зве́рхниками! А я зміцни́вся, бо рука Господа, Бога, <i>була</i> надо мною, і я зібрав провідни́х людей з Ізраїля, щоб вони пішли зо мною.

<h4>8</h4>
<p>1 А оце го́лови їхніх батьків та їх родові́д, що пішли зо мною, за царю́вання царя Артаксе́ркса, з Вавилону:
<p>2 з Пінхасових синів: Ґершом, з Ітамарових синів: Даніїл, з Давидових синів: Хаттуш.
<p>3 З Шеханіїних синів, з Пар'ошових синів: Захарій, а з ним за родово́дом — сто й п'ятдеся́т мужчи́н.
<p>4 З Пахат-Моавових синів: Ел'єгоенай, син Зерахі́їн, а з ним двісті мужчин.
<p>5 З синів <i>Затту</i>: Шеханія, син Яхазіїлів, а з ним три сотні мужчин.
<p>6 А з Адінових синів: Евед, син Йонатанів, а з ним п'ятдеся́т мужчин.
<p>7 А з Еламових синів: Єшая, син Аталіїн, а з ним сімдеся́т мужчин.
<p>8 А з Шефатіїних синів: Зевадія, син Михаїлів, а з ним вісімдеся́т мужчин.
<p>9 З Йоавових синів: Овадія, син Єгіїлів, а з ним двісті й вісімнадцять мужчин.
<p>10 А з синів <i>Бані</i>: Шеломіт, син Йосіфіїн, а з ним сотня й шістдеся́т мужчин.
<p>11 А з Беваєвих синів: Захарій, син Беваїв, а з ним двадцять і вісім мужчин.
<p>12 А з Азґадових синів: Йоханан, син Катанів, а з ним сотня й десять мужчин.
<p>13 А з Адонікамових синів — останні, а оце їхні імена́: Еліфелет, Єіїл, і Шемая, а з ними шістдеся́т мужчин.
<p>14 А з Біґваєвих синів: Утай і Заввуд, а з ними сімдеся́т мужчин.
<p>15 І зібрав я їх до рі́чки, що впадає до Агави, і ми таборува́ли там три дні. І перегля́нув я народ та священиків, і не знайшов там <i>ніко́го</i> з Левієвих синів.
<p>16 І послав я по Еліезера, по Аріїла, по Шемаю, по Елнатана, і по Яріва, і по Елнатана, і по Натана, і по Захарія, і по Мешуллама, голів, і по Йойаріва, і по Елнатана, учителів.
<p>17 І відправив я їх до Іддо, голови в місцевості Касіф'я, і вклав в їхні уста слова́, щоб говорити до Іддо <i>та</i> братів його, підда́них у місцевості Касіф'я, щоб вони привели́ нам служи́телів для дому нашого Бога.
<p>18 І привели́ вони нам, — бо рука нашого Бога була добра до нас, — чоловіка розумного з синів Махлі, сина Левія, Ізраїлевого сина, та Шеревею й синів його та братів його, — вісімнадцять,
<p>19 та Хашавію, а з ним Єшаю, з синів Мерарієвих, братів його та синів його — двадцять,
<p>20 а з підда́нців <i>храму</i>, яких дав Давид та зверхники на роботу Левитам, — двісті й двадцять підда́нців: усі вони були́ озна́чені поіме́нно.
<p>21 І проголосив я там піст, над річкою Агавою, щоб упокоря́тися нам перед лице́м нашого Бога, щоб просити від Нього щасливої дороги для нас і для дітей наших та для всього нашого маєтку,
<p>22 бо я соро́мився просити від царя ві́йська та верхівці́в, щоб помагали нам у дорозі проти ворога, бо сказали ми цареві, говорячи: „Рука нашого Бога на добро для всіх, хто шукає Його, а сила Його та гнів Його — на всіх, хто кидає Його!“
<p>23 І по́стили ми, і просили нашого Бога про це, і Він дав нам ублага́ти Себе.
<p>24 І я відділив із священичих зверхників дванадцять до Шеревеї, Хашавії, і до десятьо́х їхніх братів з ними.
<p>25 І відва́жив я їм срібло й золото та по́суд прине́сення нашого Божого дому, що прине́сли цар, і його дорадники, і його зверхники та ввесь Ізраїль, що знахо́дився <i>там</i>.
<p>26 І відважив я на їхню руку шість сотень і п'ятдеся́т тала́нтів срібла, а срібних речей — сто талантів, золота — сто талантів,
<p>27 а золотих чаш — двадцять на тисячу даре́йків, а посу́дин <i>з</i> золо́ченої й доброї міді — дві, дорогі́, як золото.
<p>28 І сказав я до них: „Ви святість для Господа, і цей по́суд — святість, а те срібло та золото — добровільна жертва для Господа, Бога ваших батьків.
<p>29 Пильнуйте й бережіть <i>це</i>, аж поки не відва́жите <i>його</i> перед зверхниками священиків і Левитів та зверхниками ба́тьківських <i>родів</i> Ізраїлевих в Єрусалимі до кімна́т Господнього дому“.
<p>30 І прийняли́ священики та Левити вагу того срібла та золота та того по́суду, щоб відне́сти до Єрусалиму, до дому нашого Бога.
<p>31 І рушили ми з річки Агави двадцятого <i>дня</i> першого місяця, щоб іти до Єрусалиму. А рука нашого Бога була над нами, і Він урятував нас з руки ворога та чатівника́ на дорозі.
<p>32 І прийшли ми до Єрусалиму, і сиділи там три дні.
<p>33 А четвертого дня відважили ми те срібло й золото та той по́суд у домі нашого Бога на руку священика Меремота, сина Урійїного, а з ним <i>був</i> Елеазар, син Пінхасів, а з ними Йозавад, син Єшуїн, та Ноадія, син Біннуїв, Левити, —
<p>34 за числом, за вагою на все. І того ча́су була́ записана вся та вага.
<p>35 Ті, що прийшли з поло́ну, сини вигнання, прине́сли цілопа́лення для Бога Ізраїля: дванадцять биків за всього Ізраїля, дев'ятдеся́т і шість баранів, сімдеся́т і сім овець, дванадцять козлів на жертву за гріх, — це все цілопа́лення для Господа.
<p>36 І віддали́ цареві нака́зи царськи́м сатра́пам та намісникам Зарі́ччя, а ті підтримували наро́д та Божий дім.

<h4>9</h4>
<p>1 А як скінчи́лося це, підійшли до мене зверхники, говорячи: „Цей народ, Ізраїль, і священики та Левити не відділи́лися від народів цих країв з їхніми гидо́тами, від ханане́ян, періззе́ян, євусе́ян, аммоне́ян, моаві́тян, єги́птян та аморе́ян,
<p>2 бо побрали з їхніх дочо́к собі та своїм сина́м, змішалося святе насіння з наро́дами цих країв, а рука зве́рхників та предста́вників була́ перша в цьому спроневі́ренні“.
<p>3 А коли я почув це слово, то розде́р я одежу свою та плаща́ свого, і рвав воло́сся з голови своєї та з бороди своєї, і сидів остовпі́лий...
<p>4 І зібра́лися до ме́не всі тремтя́чі перед словами Бога Ізраїлевого за спроневі́рення пове́рненців, а я сидів остовпі́лий аж до жертви вечірньої.
<p>5 А за вечірньої жертви встав я з упоко́рення свого, і, роздерши шату свою та плаща́ свого, упав я на коліна свої, і простягну́в ру́ки свої до Господа, Бога мого...
<p>6 І сказав я: „Боже мій, соро́млюся я та стидаюся підне́сти, Боже мій, обличчя своє до Те́бе, бо беззако́ння наші помно́жилися понад голову, а наша провина виросла аж до неба!
<p>7 Від днів наших батьків ми в великій провині аж до дня цього, а за наші беззако́ння були́ ві́ддані ми, наші царі, наші священики в руку царів цих краї́в на меча́, на поло́н, і на грабі́ж, і на посоро́млення обличчя, як цього дня.
<p>8 А тепер на малу́ хвилю ста́лася <i>нам</i> милість від Господа, Бога нашого, щоб позоста́вити нам оста́нок, і дати нам затверди́тися<f>[9]</f> на місці святині Його, щоб освітити очі наші, Боже наш, і дати нам трохи ожити в нашій неволі!
<p>9 Бо раби ми, та в нашій неволі не покинув нас Бог наш, і прихилив до нас милість перед пе́рськими царями, щоб дати нам ожити, щоб підне́сти дім нашого Бога й щоб відбудува́ти руїни його, та щоб дати нам за́хист в Юдеї та в Єрусалимі.
<p>10 А тепер що ска́жемо, Боже наш, по цьо́му? Бо ми поки́нули заповіді Твої,
<p>11 які Ти наказа́в через Своїх рабів пророків, говорячи: Цей Край, що ви йдете посісти, він край нечистий через нечистість наро́ду цих країв, через їхні гидо́ти, що напо́внили його від кра́ю до кра́ю своєю нечи́стістю.
<p>12 А тепер дочо́к своїх не давайте їхнім синам, а їхніх дочо́к не беріть для своїх синів, і не питайте їх про мир<f>[10]</f> та про добро їх аж навіки, щоб ви стали сильні, та спожива́ли добро цієї землі, і віддали́ на спа́док вашим синам аж навіки.
<p>13 А по то́му всьому, що прийшло на нас за наші злі чи́ни та за нашу велику провину, — бо Ти, Боже наш, стримав <i>кару</i> більше від гріха́ нашого, і дав нам таку рештку, —
<p>14 чи зно́ву ми лама́тимемо заповіді Твої, і бу́демо посвоя́чуватися з оцими мерзо́тними наро́дами? Чи ж Ти не розгні́ваєшся на нас аж до ви́гублення <i>нас</i>, так що ніхто не позоста́вся б і не врятува́вся?
<p>15 Господи, Боже Ізраїлів, Ти праведний, бо ми позоста́лися останком, як цього дня. Ось ми в провині своїй перед лицем Твоїм, бо не всто́яти <i>нам</i> за це перед лицем Твоїм!“

<h4>10</h4>
<p>1 А коли Ездра молився та сповіда́вся, плакав та припада́в перед Божим домом, зібрався до нього з Ізраїля дуже великий збір, — чолові́ки, і жінки́ та діти, бо наро́д плакав ре́вним плаче́м...
<p>2 І відпові́в Шеханія, Єхіїлів син, з Еламових синів, та й сказав до Ездри: „Ми спроневі́рилися нашому Богові, бо взяли ми чужи́нок із наро́дів цього кра́ю за жіно́к. Але є <i>ще</i> наді́я для Ізраїля в цьо́му!
<p>3 А тепер складімо заповіта нашому Богові, що випровадимо <i>від себе</i> всіх жінок та наро́джене від них, за радою пана <i>нашого</i>, та тих, хто тремти́ть перед заповіддю нашого Бога, і буде зро́блене за Зако́ном.
<p>4 Устань, бо на тобі ця річ, а ми з тобою. Будь му́жній і дій!“
<p>5 І встав Ездра, і заприсяг зверхників, священиків і Левитів та всього Ізраїля, щоб робити за цим словом. І вони заприсягли́.
<p>6 І Ездра встав з-перед Божого дому й пішов до кімна́ти Єгохонана, Ел'яшівового сина, і ночував там. Хліба він не їв і води не пив, бо був у жало́бі за спроневі́рення пове́рненців.
<p>7 І оголоси́ли в Юдеї та в Єрусалимі до всіх пове́рненців, щоб зібратися до Єрусалиму.
<p>8 А кожен, хто не при́йде до трьох день, за порадою зверхників та старши́х, — увесь маєток того буде зро́блений закляттям, а він буде ви́лучений із громади пове́рненців.
<p>9 І зібралися всі люди Юди та Веніямина до Єрусалиму до трьох день, — це <i>був</i> дев'ятий місяць, двадцятого дня місяця. І сидів увесь народ на площі Божого дому, тремтячи́ від цієї справи та від дощу.
<p>10 І встав священик Ездра та й сказав до них: „Ви спроневі́рилися, і взяли чужи́нних жінок, щоб побільши́ти Ізраїлеву прови́ну.
<p>11 А тепер повині́ться Господе́ві, Богові ваших батьків, і чиніть Його волю! І віддаліться від наро́дів цього кра́ю та від тих чужих жіно́к!“
<p>12 І відповіла́ вся громада, і сказали гучним голосом: „Так, за словом твоїм, ми повинні зробити!
<p>13 Але наро́д числе́нний, і час дощів, і нема сили стояти на вулиці. Та й праці не на один день і не на два, бо ми багато нагрішили в цій справі.
<p>14 Нехай же стануть наші зверхники за ввесь збір, а кожен, хто <i>є</i> в наших містах, хто взяв чужи́нних жіно́к, нехай при́йде на означені часи́, а з ними старші́ кожного міста та су́дді його, аж поки не відве́рнеться від нас жар гніву нашого Бога за цю річ“.
<p>15 Особливо стали над цим Йонатан, син Асагелів, та Яхзея, син Тіквин, а Мешуллам та Левит Шеббетай допомагали їм.
<p>16 І зробили так пове́рненні. І відділи́в собі священик Ездра людей, голів батьків за родом їхніх батьків, і всі вони поіме́нно. І сіли вони першого дня десятого місяця, щоб дослідити цю справу.
<p>17 І скінчи́ли до першого дня першого місяця <i>справи</i> про всіх тих людей, що взяли були чужи́нних жіно́к.
<p>18 І знайшлися поміж священичими синами, що взяли́ чужи́нних жіно́к, із синів Єшуї, сина Йоцадакового, та братів його: Моасея, і Еліезер, і Ярів, і Ґедалія.
<p>19 І дали́ вони руку свою, що повипрова́джують жіно́к своїх, а винні <i>прине́сли в жертву</i> барана́ з отари за прови́ну свою.
<p>20 А з синів Іммерових: Ханані та Зевадія.
<p>21 І з синів Харімових: Массея, і Елійя, і Шемая, і Єхіїл, і Уззійя.
<p>22 Із синів Пашхурових: Ел'йоенай, Маасея, Ізмаїл, Натанаїл, Йозавад та Ел'аса.
<p>23 А з Левитів: Йозавад, і Шім'ї, і Келая, він Келіта, Петахія, Юда та Еліезер.
<p>24 А з співакі́в: Ел'яшів. А з придве́рних: Шаллум, і Телем, та Урі.
<p>25 А з Ізраїля, з синів Пар'ошових: Рам'я, і Їззійя, і Малкійя, і Мійямін, і Елеазар, і Малкійя та Беная.
<p>26 А з синів Еламових: Маттанія, Захарій, і Єхіїл, і Авді, і Єремот, і Елійя,
<p>27 І з синів Затту: Ел'йоенай, Ел'яшів, Маттанія, і Еремот, і Завад та Азіза.
<p>28 А з синів Беваєвих: Єгоханан, Хананія, Заббай, Атлай.
<p>29 І з синів Банієвих: Мешуллам, Маллух, і Адая, Яшув, і Шеал та Рамот.
<p>30 І з синів Пахатових: Моав, Адна, і Хелал, Беная, Маасея, Маттанія, Веселії́л, і Біннуй та Манасія.
<p>31 І з синів Харімових: Еліезер, Їшшійя, Малкійя, Шемая, Шімон,
<p>32 Веніямин, Маллух, Шемарія.
<p>33 З синів Хашумових: Маттенай, Маттатта, Завад, Еліфелет, Єремай, Манасія, Шім'ї.
<p>34 З синів Банаєвих: Маадай, Амрам, і Уїл,
<p>35 Беная, Бедея, Келугу,
<p>36 Ванія, Меремот, Ел'ятів,
<p>37 Маттанія, Маттенай, і Яасай,
<p>38 і Бані, і Бійнуй, Шім'ї,
<p>39 і Шелемія, і Натан, і Адая,
<p>40 Махнадвай, Шашай, Шарай,
<p>41 Азаріїл, і Шелемія, Шемарія,
<p>42 Шаллум, Амарія, Йо́сип.
<p>43 А з синів Нево: Єіїл, Маттітія, Завад, Зевіна, Яддай, і Йоїл, Беная.
<p>44 Усі оці взяли́ були́ чужи́нних жіно́к, а деякі з цих жіно́к і дітей породили.


