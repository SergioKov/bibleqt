<h2>2-е Тимофiю</h2>

<h4>1</h4>
<p>1 Павло, з волі Божої апо́стол Христа Ісуса, за обі́тницею життя, що в Христі Ісусі,
<p>2 до Тимофія, сина улю́бленого: благода́ть, милість, мир від Бога Отця й Христа Ісуса, Господа нашого!
<p>3 Дякую Богові, Якому служу́ від предків чистим сумлінням, що тебе пам'ятаю я за́вжди в молитвах своїх день і ніч.
<p>4 Я бажаю побачити тебе, пам'ята́ючи сльо́зи твої, щоб напо́внитись радістю.
<p>5 Я приво́джу на пам'ять собі твою нелицемірну віру, що перше була́ осели́лася в бабі твоїй Лоі́ді та в твоїй матері Евні́кії; певен же я, що й у тобі <i>вона осели́лась</i>.
<p>6 З цієї причини я нагадую тобі, щоб ти розгрівав Божого дара, який у тобі через покла́дання рук моїх.
<p>7 Бо не дав нам Бог духа стра́ху, але сили, і любови, і здорового розуму.
<p>8 Тож, не соромся засві́дчення Господа нашого, ні мене, Його в'я́зня, але страждай з Єва́нгелією за силою Бога,
<p>9 що нас спас і покликав святим по́кликом, — не за наші діла, але з волі Своєї та з благодаті, що нам да́на в Христі Ісусі попе́реду вічних часі́в.
<p>10 А тепер об'яви́лась через з'я́влення Спасителя нашого Христа Ісуса, що й смерть зруйнував, і вивів на світло життя та нетління Єва́нгелією.
<p>11 що для неї я був настано́влений за проповідника, апо́стола й учителя.
<p>12 З цієї причини й терплю́ я оце, але не соро́млюсь, бо знаю, в Кого я ввірував та впе́внився, що має Він силу заховати на той день заста́ву мою.
<p>13 Май же за взір здорових слів ті, які від мене почув ти у вірі й любові, що в Христі Ісусі вона.
<p>14 Добро припору́чене стережи Святим Духом, що в нас пробува́є.
<p>15 Ти знаєш оце, що відверну́лись від мене всі, хто в А́зії, а між ними Фіге́л та Гермоге́н.
<p>16 Хай Госпо́дь подасть милосердя Ониси́форовому дому, бо він часто мене підкріпляв і кайда́нів моїх не соро́мився.
<p>17 А коли він до Риму прибув, шукав мене пильно й знайшов, —
<p>18 хай Госпо́дь йому дасть знайти милість від Господа в день той, — скільки ж він послужив був в Ефе́сі мені, ти ві́даєш краще!

<h4>2</h4>
<p>1 Отож, сину мій, зміцняйся в благода́ті, що в Христі Ісусі вона!
<p>2 А що чув ти від мене при багатьо́х свідках, те передай вірним лю́дям, що будуть спроможні й інших навчити.
<p>3 А ти терпи лихо, як добрий воя́к Христа Ісуса!
<p>4 Бо жоден воя́к не в'яжеться в справи життя, аби догодити тому, хто ві́йсько збирає.
<p>5 А як хто йде на зма́ги, то вінка́ не одержує, якщо незако́нно змага́ється.
<p>6 Трудящому хліборо́бові нале́житься першому покуштувати з плоду.
<p>7 Розумій, що́ я говорю́. А Госпо́дь нехай дасть тобі розум у всьому.
<p>8 Пам'ятай про Ісуса Христа з насіння Дави́дового, що воскрес із мертвих, за моєю Єва́нгелією,
<p>9 за яку я терплю́ муки аж до ув'я́знення, як той злочи́нець. Але Сло́ва Божого не ув'язни́ти!
<p>10 Через це перено́шу я все ради ви́браних, щоб і вони доступили спасі́ння, що в Христі Ісусі, зо славою вічною.
<p>11 Вірне слово: коли ра́зом із Ним ми померли, то й жи́тимемо ра́зом із Ним!
<p>12 А коли терпимо́, то будемо ра́зом тако́ж царюва́ти. А коли відцураємось, то й Він відцурається нас!
<p>13 А коли ми невірні, зостається Він вірним, бо не може зректися Само́го Себе!
<p>14 Нагадуй про це й заклинай перед Богом, щоб не спереча́лись словами, бо ніна́що воно, <i>хіба</i> слухача́м на руїну.
<p>15 Силку́йся поставити себе перед Богом гідним, працівнико́м бездоганним, що вірно навчає науки правди.
<p>16 Стережися ж базі́кань марни́х, бо вони ще більше провадять до безбожности,
<p>17 а їхнє слово, як рак, буде ши́ритися. Від таких Гімене́й і Філі́т,
<p>18 що вони погрішилися в правді, казавши, що воскресі́ння було вже, і віру деяких руйнують.
<p>19 Та однако стоїть міцна́ Божа основа та має печатку оцю: „Господь знає тих, хто Його“, та: „Нехай від неправди відсту́питься всякий, хто Господнє Ім'я́ називає!“
<p>20 А в великому домі знахо́диться по́суд не тільки золотий та срібний, але й дерев'яний та гли́няний, і одні <i>посу́дини</i> на честь, а другі на не́честь.
<p>21 Отож, хто від цього очистить себе, буде по́суд на честь, освя́чений, потрібний Володареві, приготова́ний на всяке добре ді́ло.
<p>22 Стережися молодечих пожадли́востей, трима́йся праведности, віри, любови, миру з тими, хто Господа кличе від чистого серця.
<p>23 А від нерозумних та від невче́них змага́нь ухиляйся, знавши, що вони родять сварки́.
<p>24 А раб Господній не повинен свари́тись, але бути привітним до всіх, навча́льним, до ли́ха терпля́чим,
<p>25 що навчав би противників із ла́гідністю, чи Бог їм не дасть покая́ння, щоб правду пізнати,
<p>26 щоб визволитися від сітки диявола, що він уловив їх для <i>ро́блення</i> волі своєї.

<h4>3</h4>
<p>1 Знай же ти це, що останніми днями настануть тяжкі́ часи́.
<p>2 Будуть бо люди <i>тоді</i> самолюбні, грошолюбні, зарозумілі, горді, богозневажники, батькам неслухня́ні, невдячні, непобожні,
<p>3 нелюбовні, запеклі, осу́дливі, нестримливі, жорстокі, нена́висники добра,
<p>4 зрадники, нахабні, бундю́чні, що більше люблять розкоші, аніж люблять Бога, —
<p>5 вони мають вигляд благоче́стя, але сили його́ відреклися. Відверта́йсь від таких!
<p>6 До них бо належать і ті, хто пролазить до хат та зводить жінок, гріхами обтяжених, ведених усякими пожадливостями,
<p>7 що вони за́вжди вчаться, та ніко́ли не можуть прийти до пізна́ння правди.
<p>8 Як Янній та Ямврій протиставилися були Мойсеєві, так і ці протиста́вляться правді, люди зіпсутого розуму, не́уки щодо віри.
<p>9 Та більше не матимуть у́спіху, — бо всім виявиться їхній бе́зум, як і з тими було́.
<p>10 Ти ж пішов услід за мною наукою, поступо́ванням, за́міром, вірою, витрива́лістю, любов'ю, терпеливістю,
<p>11 переслідуваннями <i>та</i> стражда́ннями, що спіткали були мене в Антіохі́ї, в Іконі́ї, у Лі́страх, — такі переслі́дування переніс я, та Госпо́дь від усіх мене визволив.
<p>12 Та й усі, хто хоче жити побожно у Христі Ісусі, — будуть переслідувані.
<p>13 А люди лихі та дури́світи матимуть у́спіх у злому, зво́дячи й зве́дені бувши.
<p>14 А ти в тім пробува́й, чого́ тебе на́вчено, і що тобі звірено, ві́даючи тих, від ко́го навчився був ти.
<p>15 І ти знаєш з дити́нства Писа́ння святе, що може зробити тебе мудрим на спасі́ння вірою в Христа Ісуса.
<p>16 Усе Писа́ння Богом на́дхнене, і кори́сне до навча́ння, до докору, до направи, до вихова́ння в праведності,
<p>17 щоб Божа люди́на була досконала, до всякого доброго ді́ла готова.

<h4>4</h4>
<p>1 Отже, я свідкую тобі перед Богом і Христом Ісусом, що Він має судити живих і мертвих за Свого прихо́ду та за Свого Царства.
<p>2 Проповідуй Слово, допоминайся вча́сно-невча́сно, докоряй, забороняй, переконуй з терпеливістю та з наукою.
<p>3 Настане бо час, коли здорової науки не будуть триматись, але за своїми пожадливостями виберуть собі вчителі́в, щоб вони їхні ву́ха вле́щували.
<p>4 Вони слух <i>свій</i> від правди відвернуть та до байо́к нахи́ляться.
<p>5 Але ти будь пи́льний у всьому, терпи лихо, виконуй працю благові́сника, сповня́й свою службу.
<p>6 Бо я вже за жертву стаю, і час відхо́ду мого вже настав.
<p>7 Я змагався добрим зма́гом, <i>свій</i> біг закінчи́в, віру зберіг.
<p>8 Наостанку мені призначається вінок праведности, якого мені того дня дасть Господь, Суддя праведний; і не тільки мені, але й усім, хто при́хід Його полюбив.
<p>9 Подба́й незаба́ром прибути до мене.
<p>10 Бо Дима́с мене кинув, цей вік полюбивши, і пішов до Солу́ня, Кри́скент до Гала́тії, Тит до Далма́тії.
<p>11 Зо мною сам тільки Лука́. Візьми Ма́рка, і приведи з собою, бо мені він потрібний для служби.
<p>12 А Тихи́ка послав я в Ефе́с.
<p>13 Як будеш іти, то плаща́ принеси́, що його я в Троа́ді зоставив у Ка́рпа, і книжки́, особливо пергамено́ві.
<p>14 Котля́р Олександер нако́їв був лиха чимало мені... Нехай Госпо́дь йому віддасть за його вчинками!
<p>15 Стережись його й ти, бо він мі́цно противився нашим словам!
<p>16 При першій моїй обороні жоден не був при мені, але всі поки́нули мене... Хай Госпо́дь їм того не полічить!
<p>17 Але Госпо́дь став при мені та й мене підкріпи́в, щоб проповідь виконалась через мене, та щоб усі погани почули <i>її</i>. І я ви́зволився з пащі ле́в'ячої.
<p>18 А від усякого вчинку лихого Господь мене ви́зволить та збереже для Свого Небесного Царства. Йому слава на віки вічні, амі́нь!
<p>19 Поздоров Приски́ллу й Аки́лу та дім Ониси́фора.
<p>20 Ера́ст позостався в Кори́нті, а Трохи́ма лишив я слабо́го в Міле́ті.
<p>21 Попильну́й прийти до зими́. Вітає тебе Евву́л, і Пуд, і Лин, і Кла́вдія, і вся бра́ття.
<p>22 Господь з твоїм духом! Благода́ть з вами! Амі́нь.


