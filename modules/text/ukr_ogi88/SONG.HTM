<h2>Пiсня над пiснями</h2>

<h4>1</h4>
<p>1 Соломонова Пісня над піснями.<f>[1]</f>
<p>2 „Нехай він цілує мене поцілу́нками уст своїх, — бо ліпші коха́ння твої від вина!
<p>3 На запах оливи твої запашні́, твоє йме́ння — неначе олива розлита, тому діви кохають тебе!
<p>4 Потягни ти мене за собою, біжім! Цар впровадив мене у пала́ти свої, — ми радіти та ті́шитись будемо тобою, згадаємо коха́ння твої, від вина <i>приємніші</i>, — поправді кохають тебе!
<p>5 Дочки єрусалимські, — я чорна та гарна, немов ті намети кеда́рські,<f>[2]</f> мов за́навіси Соломонові!
<p>6 Не дивіться на те, що смугля́венька я, бож сонце мене опали́ло, — сини неньки моєї на мене розгні́валися, настанови́ли мене сторожи́ти виноградники, — <i>та</i> свого виноградника власного не встерегла я!“
<p>7 „Скажи ж мені ти, кого покохала душа моя: Де́ ти пасеш? Де даєш ти спочи́ти у спе́ку <i>ота́рі</i>? Пощо́ біля стад твоїх друзів я буду, немов та причи́нна?“
<p>8 „Якщо ти не знаєш <i>цього́</i>, вродливі́ша посеред жіно́к, <i>то</i> вийди собі за слідами отари, і випа́суй при ша́трах пасту́ших козля́тка свої“.
<p>9 „Я тебе прирівня́в до лошиці в воза́х фараонових, о моя ти подру́женько!
<p>10 Гарні щі́чки твої поміж шну́рами пе́рел, <i>а</i> шийка твоя — між разка́ми намиста!
<p>11 Ланцюжки́ золоті ми поробимо тобі разом із срібними ку́льками!“
<p>12 „Доки цар при своє́му столі, <i>то</i> мій нард видає́ свої па́хощі.
<p>13 Мій коханий для мене — мов ки́тиця ми́рри: спочиває між пе́рсами в мене!
<p>14 Мій коханий для мене — мов ки́прове гроно в ен-ґе́дських сада́х-виноградах“!
<p>15 „Яка ти прекрасна, моя ти подру́женько, яка ти хороша! Твої очі <i>немов</i> голуби́ні!“
<p>16 „Який ти прекрасний, о мій ти коханий, який ти приємний! а ложе нам — зе́лень!
<p>17 Бруси наших домів — <i>то</i> кедри́ни, стелі в нас — кипари́си!“

<h4>2</h4>
<p>1 „Я — саро́нська троя́нда, я доли́нна ліле́я!
<p>2 Як ліле́я між те́реном, так подру́га моя поміж ді́вами!“
<p>3 „Як та яблуня між лісови́ми дере́вами, так мій коханий поміж юнака́ми, — його ті́ні жадала й сиділа я <i>в ній</i>, і його плід для мого піднебі́ння солодкий!
<p>4 Він впровадив мене до виня́рні, а пра́пор його надо мною — любов!
<p>5 Підкріпіте мене виногра́довим пе́чивом, освіжі́ть мене яблуками, — бо я хвора з любови!
<p>6 Ліва рука його — під головою моєю, прави́ця ж його — пригорта́є мене!..
<p>7 Заклинаю я вас, дочки єрусалимські, газе́лями чи польови́ми оленями, — щоб ви не споло́хали, й щоб не збудили любови, аж доки йому́ до вподо́би!“
<p>8 „Голос мого коханого! Ось він іде, <i>ось</i> він скаче гора́ми, по пагі́рках вистри́бує.
<p>9 Мій коханий подібний до са́рни чи до молодого оленя. Он стоїть він у нас за стіною, зазирає у ві́кна, заглядає у ґра́ти.
<p>10 Мій коханий озвався й промовив до мене: „Уставай же, подру́го моя, моя кра́сна, й до мене ходи́!
<p>11 Бо оце промину́ла пора дощова́, дощ ущу́х, перейшов собі він.
<p>12 Показались квітки́ на землі, пора солове́йка настала, і голос го́рлиці в нашому кра́ї луна́є!
<p>13 Фіґа ви́пустила свої ранні плоди́, і розцвілі виногра́дини па́хощі ви́дали. Уставай же, подру́го моя, моя красна, й <i>до ме́не</i> ходи́!“
<p>14 „Голубко моя у розщі́линах ске́льних, у бе́скіднім схо́вку, — дай побачити мені твоє ли́чко, дай почути мені голосо́к твій, бо голос твій милий, а личко твоє уродли́ве!“
<p>15 „Ловіть нам лисиці, лисиня́та маленькі, що ушко́джують <i>нам</i> виногра́дники, виноградники ж наші — у цві́ті!
<p>16 Мій коханий — він мій, я ж його́, він пасе між ліле́ями!
<p>17 Поки день <i>прохоло́ду</i> наві́є, а ті́ні втечу́ть, — вернись, мій коханий, стань подібний до са́рни чи до молодого оленя в паху́чих гора́х!“

<h4>3</h4>
<p>1 „По но́чах на ложі своїм я шукала того́, кого́ полюбила душа моя. Шукала його, — та його не знайшла́.
<p>2 Хай устану й нехай я пройду́ся по місті, хай на ву́лицях та на майда́нах того пошукаю, кого полюбила душа моя! Шукала його, — та його не знайшла́.
<p>3 Спітка́ли мене сторожі́, що по місті прохо́дять. „Чи не бачили <i>ча́сом</i> того, кого полюбила душа моя?“
<p>4 Небагато пройшла я від них, — та й знайшла́ я того́, кого́ полю́била душа моя: схопи́ла його, — й не пустила його, аж по́ки його не ввела́ у дім неньки своєї, та в кімна́ту тієї, що в утро́бі носила мене!
<p>5 Заклинаю я вас, дочки єрусалимські, газе́лями чи польови́ми оленями, щоб ви не споло́хали, щоб не збуди́ли любови, аж доки йому до вподо́би!“
<p>6 „Хто вона, що вихо́дить із пустині, немов стовпи диму, оку́рена ми́ррою й ла́даном, всіля́кими па́хощами продавця?“
<p>7 „Ось ло́же його, Соломонове, — шістдесят лицарів навколо нього, із лицарів <i>славних</i> Ізраїлевих!
<p>8 Усі вони мають меча, усі вправні в бою́, кожен має свого меча при своєму стегні́ проти стра́ху нічно́го.
<p>9 Но́ші зробив собі цар Соломон із лива́нських дере́в:
<p>10 стовпці їхні зробив він із срі́бла, <i>а</i> їхне опертя́ — золоте, пурпуро́ве сиді́ння, їхня сере́дина ви́стелена коха́нням дочо́к єрусалимських!
<p>11 Підіть і побачте, о до́чки сіо́нські, царя Соломона в вінку́, що ним мати його увінча́ла його в день весілля його та в день радости серця його!“

<h4>4</h4>
<p>1 „Яка ти прекрасна, моя ти подру́женько, яка ти хоро́ша! Твої оченя́тка, <i>немов</i> ті голу́бки, <i>глядя́ть</i> з-за серпа́нку твого́! Твої ко́си — немов стадо кіз, що хви́лями схо́дять з гори Гілеа́дської!
<p>2 Твої зу́бки — немов та отара овець пообстри́ганих, що з ку́пелю вийшли, що ко́тять близня́та, і між ними немає неплі́дної,
<p>3 Твої гу́бки — немов кармази́нова нитка, твої у́стонька красні, мов частина грана́тного яблука — скро́ня твоя за серпа́нком твоїм!
<p>4 Твоя шия — немов та Давидова башта, на збро́ю збудо́вана: тисяча щитів повішена в ній, усе щити ли́царів!
<p>5 Два пе́рса твої — мов ті двоє близнят молодих <i>у</i> газе́лі, що випа́суються між ліле́ями.
<p>6 Поки день <i>прохоло́ду</i> навіє, а ті́ні втечуть, піду́ я собі на ту ми́ррину го́ру й на па́гірок ладану“.
<p>7 „Уся ти прекрасна, моя ти подру́женько, і пля́ми нема на тобі!
<p>8 Зо мною з Лівану, <i>моя</i> нарече́на, зо мною з Лівану ти пі́деш! Спогля́неш з вершини Ама́ни, з вершини Сені́ру й Гермо́ну,<f>[3]</f> з лего́вища левів, з леопа́рдових гір.
<p>9 Забра́ла ти серце мені, моя се́стро, <i>моя</i> нарече́на, забра́ла ти серце мені самим о́чком своїм, разо́чком одне́ньким намиста свого!
<p>10 Яке любе коха́ння твоє, о сестрице моя, нарече́на! Скільки ліпша любов твоя за вино, а запа́шність олив твоїх — за всі па́хощі!“
<p>11 Уста твої кра́пають мед щільнико́вий, <i>моя</i> наречена, мед і молоко — під твоїм язичко́м, а па́хощ одежі твоє́ї — як ліва́нські ті па́хощі!“
<p>12 „Замкне́ний садок — <i>то</i> сестриця моя, наречена <i>моя</i> — замкне́ний садок, джерело́ запеча́тане.
<p>13 Лоно твоє — сад грана́тових яблук з плодо́м доскона́лим, ки́при із на́рдами,
<p>14 нард і шафра́н, <i>пахуча</i> трости́на й кори́ця з усіма деревами ла́дану, ми́рра й ало́е зо всіма́ найзапашні́шими па́хощами,
<p>15 ти джерело́ садкове́, криниця живої води,<f>[4]</f> та тієї, що пли́не з Лива́ну“!
<p>16 „Прокинься, о вітре з півно́чі, і прили́нь, вітре з полу́дня, — повій на садок мій: нехай потечуть його па́хощі! Хай коха́ний мій при́йде до са́ду свого́, і нехай споживе́ плід найкращий його!“

<h4>5</h4>
<p>1 „Прийшов я до са́ду свого, о се́стро моя, наречена! Збираю я мирру свою із бальза́мом своїм, спожива́ю свого стільника́ разом із медом своїм, п'ю вино я своє зо своїм молоком! Споживайте, співдру́зі, — пийте до схо́чу, кохані!“
<p>2 „Я сплю, — моє ж серце чува́є. <i>Ось</i> голос мого коханого! Стукає. „Відчини мені, се́стро моя, о моя ти подру́женько, голубко моя, моя чиста, — бо росою покри́лася вся моя голова, мої ку́чері — кра́плями ночі!“
<p>3 „Зняла я одежу свою, — як <i>зно́ву</i> її надягну́? Помила я ні́жки свої, — як же їх занечи́щу?“
<p>4 Мій коханий простя́г свою руку крізь о́твір, — і нутро моє схвилюва́лось від нього!
<p>5 Встала я відчини́ти своє́му коханому, — а з рук моїх ка́пала ми́рра, і мирра текла́ на засу́вки замка́ з моїх пальців.
<p>6 Відчинила своє́му коханому, — а коханий мій зник, відійшов! Душі не става́ло в мені, як він говорив. Я шукала його, та його не знайшла́. Я гука́ла його, та він не відізва́вся до мене.
<p>7 Стріли мене сторожі́, що ходять по місті, — набили мене, завдали́ мені ра́ни. Здерли з мене моє покрива́ло, сторожі́ <i>міських</i> мурів!“
<p>8 „Заклинаю я вас, дочки єрусалимські, — як мого коханого стрінете ви, що йому повісте́? — Що я хвора з коха́ння!“
<p>9 „Чим коханий твій кращий від <i>інших</i> коханих, вродливі́ша з жіно́к? Чим коха́ний твій кращий від <i>іншіх</i> коханих, що так заклина́єш ти нас?“
<p>10 „Коханий мій білий й рум'я́ний, визначні́ший він від десяти тисяч <i>інших</i>.
<p>11 Голова його — щиреє золото, його ку́чері — па́льмове віття, чорні, як во́рон.
<p>12 Його очі — немов голубки́ над джере́лами во́дними, у молоці повими́вані, що над повним струмко́м посіда́ли!
<p>13 Його ли́чка — як гря́дка бальза́му, <i>немов</i> квітники́ запашні́! Його губи — ліле́ї, з яких ка́пає ми́рра теку́ча!<f>[5]</f>
<p>14 Його руки — стовпці́ золоті, повиса́джувані хризолі́том, <i>а</i> ло́но його — твір мисте́цький <i>з</i> слоно́вої кости, покритий сапфі́рами!
<p>15 Його сте́гна — стовпи мармуро́ві, поста́влені на золотії підста́ви! Його вигляд — немов той Лива́н, він юна́к — як ті ке́дри!
<p>16 Уста його — солодо́щі, і він увесь — пожада́ння. Оце мій коханий, й оце мій дружо́к, дочки єрусали́мські!“

<h4>6</h4>
<p>1 „Куди твій коха́ний пішов, о найвродливі́ша з жінок? Куди спрямува́в твій коха́ний? Бо ми пошукаємо його із тобою“.
<p>2 „Мій коханий пішов до садо́чка свого́, в квітники́ запашні́, щоб па́сти в садка́х і збирати ліле́ї.
<p>3 Я належу своєму коханому, а мені — мій коханий, що пасе між ліле́ями!“
<p>4 „Ти прекрасна, моя ти подру́женько, мов та Тірца́,<f>[6]</f> ти хороша, як Єрусалим, ти грізна́, як війська́ з прапора́ми!
<p>5 Відверни́ ти свої оченя́та від мене, бо вони непоко́ять мене! Твої коси — немов стадо кіз, що хви́лями сходять з того́ Гілеа́ду!
<p>6 Твої зуби — немов та отара ове́ць, що з ку́пелю вийшли, що ко́тять близня́та, і між ними немає неплідної!
<p>7 Мов частина грана́тного яблука — скро́ня твоя за серпа́нком твоїм!
<p>8 Шістдеся́т є цариць, і вісімдеся́т є нало́жниць, а дівчатам немає числа, —
<p>9 <i>та</i> єдина вона — <i>ця</i> голубка моя, моя чиста! У не́ньки своєї вона одина́чка, обра́на вона у своєї роди́тельки! Як бачили до́чки <i>Сіону</i> її, то щасливою звали її, цариці й нало́жниці — то вихваля́ли її:
<p>10 Хто це така, що вона виглядає, немов та досві́тня зоря́, прекрасна, як місяць, як сонце — ясна́, як полки́ з прапора́ми — грізна́?“
<p>11 „Зійшла я в орі́ховий сад, щоб погля́нути на пу́п'яночки при пото́ці, щоб побачити <i>там</i>, чи зацвів виноград, чи грана́тові яблуні порозцвіта́ли?
<p>12 І не зчу́лася я, <i>як мене</i> посадила душа моя між колесни́ці моєї дружи́ни боя́р“.

<h4>7</h4>
<p>1 „Верни́ся, вернись, Суламі́тко! Вернися, вернися, — нехай ми на тебе нади́вимось!“ „Чого вам дивитися на Суламітку, немов би на та́нець військо́вий?“
<p>2 „Хороші які стали ноги твої в черевичках, князі́вно <i>моя́</i>! Заокру́глення сте́гон твоїх — мов намисто, руками мисте́цькими ви́точене!
<p>3 Твоє лоно — немов круглото́чена чаша, в якій не забра́кне вина запашно́го! Твій живіт — сніп пшениці, ото́чений тими ліле́ями!
<p>4 Два пе́рса твої — немов двоє сарня́ток близня́т!
<p>5 Твоя шия — як ба́шта із кости слоно́вої, твої очі — озе́рця в Хешбо́ні при брамі того Бат-Рабі́му, в тебе ніс — немов башта лива́нська, що ди́виться <i>все</i> в бік Дама́ску!
<p>6 Голі́вка твоя на тобі — мов Карме́л, а коса́ на голі́вці твоїй — немов пу́рпур, — поло́нений цар тими ку́черями!
<p>7 Яка ти прекрасна й приємна яка, о любов в розко́шах!
<p>8 Став подібний до па́льми твій стан, твої ж пе́рса — до грон виногра́дних!
<p>9 Я поду́мав: ви́беруся на цю па́льму, схоплю́ся за ві́ття її, — і нехай стануть пе́рса твої, немов виноградні ті грона, а па́хощ диха́ння твого — як яблука!“
<p>10 „А у́ста твої — як найліпше вино: просту́є воно до мого коханого, чинить промо́вистими <i>й</i> уста сплячих!
<p>11 Я належу своєму коханому, а його пожада́ння — до мене!
<p>12 Ходи ж, мій коханий, <i>та</i> ви́йдемо в поле, переночу́ємо в се́лах!
<p>13 Устанемо рано, <i>й ходім</i> у сади - виногради, поди́вимося, чи зацвів виноград, чи квітки́ розцвіли́сь, чи грана́тові яблуні порозцвіта́ли? Там любов свою тобі дам!
<p>14 Видадуть пах мандраго́ри,<f>[7]</f> при наших же вхо́дах — всіля́кі коштовні плоди́, нові́ та старі, що я їх заховала для тебе, коханий ти мій!“

<h4>8</h4>
<p>1 „О, коли б ти мені був за брата, що пе́рса ссав в нені моєї, коли б стріла тебе я на вулиці, цілувала б тебе,— і ніхто мені не докоря́в би!
<p>2 Повела́ б я тебе <i>й</i> привела́ б у дім нені своєї: ти навчав би мене, я б тебе напоїла вином запашни́м, со́ком грана́тових яблук своїх!
<p>3 Ліва рука його — під головою моєю, прави́ця ж його — пригорта́є мене!
<p>4 Заклинаю я вас, дочки єрусалимські, — нащо б споло́хали, й нащо б збудили любови, аж доки йому до вподо́би!“
<p>5 „Хто вона, що вихо́дить із пустині, спира́ючися на свого коханого? Під яблунею я збуди́ла тебе, — там повила́ тебе мати твоя, там тебе повила́ твоя породи́телька!“
<p>6 „Поклади ти мене, як печатку на серце своє, як печать на раме́но своє, бо сильна любов, як смерть, за́здрощі неперемо́жні, немов той шео́л, — його жар — жар огню, воно по́лум'я Господа!
<p>7 Во́ди великі не зможуть згаси́ти коха́ння, ані рі́ки його не заллю́ть! Коли б хто давав за любов маєток увесь свого дому, <i>то</i> ним погорди́ли б зовсі́м!“
<p>8 „Є сестра в нас мала, й перс у неї нема <i>ще</i>. Що зробимо нашій сестри́чці в той день, коли сва́тати бу́дуть її? —
<p>9 Якщо вона мур, — заборо́ло із срібла збудуємо на ній, а якщо вона двері — обкладе́мо кедро́вою до́шкою їх“.
<p>10 „Я мур, мої ж пе́рса — як ба́шти, — тоді я була́ в його о́чах мов та, яка спо́кій прова́дить“.
<p>11 „Виноградника мав Соломон у Баал-Гамо́ні, виноградника він віддава́в сторожа́м, — <i>щоб</i> кожен прино́сив за плід його тисячу срі́бла.
<p>12 <i>Але</i> мій виногра́дник, що маю його, при мені! Тобі, Соломо́не, <i>хай буде</i> та тисяча, а сторожа́м його пло́ду — дві сотні!
<p>13 О ти, що сидиш у садка́х, — друзі <i>твої</i> прислуха́ються до твого голосу: дай почути його і мені!“
<p>14 „Утікай, мій коха́ний, і станься подібний до са́рни собі, чи до молодого оленя у бальза́мових го́рах!“


