<h2>1-е Петра</h2>

<h4>1</h4>
<p>1 Петро, апо́стол Ісуса Христа, захожа́нам Розпоро́шення: По́нту, Гала́тії, Каппадокі́ї, Азії й Віфі́нії, ви́браним
<p>2 із передба́чення Бога Отця, посвя́ченням Духа, на покору й окро́плення кров'ю Ісуса Христа: нехай примно́житься вам благодать та мир!
<p>3 Благословенний Бог і Отець Господа нашого Ісуса Христа, що великою Своєю милістю відродив нас до живої надії через воскре́сення з мертвих Ісуса Христа,
<p>4 на спа́дщину нетлінну й непорочну та нев'яну́чу, заховану в небі для вас,
<p>5 що ви бережені силою Божою через віру на спасі́ння, яке готове з'явитися останнього ча́су.
<p>6 Тіштеся з того, засмучені тро́хи тепер, якщо треба, всілякими випробо́вуваннями,
<p>7 щоб досвідчення вашої віри було дорогоцінніше за золото, яке гине, хоч і огнем випробо́вується, на похвалу́, і честь, і славу при з'я́вленні Ісуса Христа.
<p>8 Ви Його любите, не бачивши, <i>і</i> віруєте в Нього, хоч тепер не бачите, а вірувавши, радієте невимо́вною й славною радістю,
<p>9 бо досяга́єте мети́ віри вашої — спасі́ння ду́шам.
<p>10 Про це спасі́ння розвідували та допитувалися пророки, що звіщали про благода́ть, <i>призначену</i> вам.
<p>11 Вони досліджували, на котри́й чи на який час показував Дух Христів, що в них був, коли Він сповіщав про Христові стражда́ння та славу, що <i>при́йдуть</i> по них.
<p>12 їм відкрито було́, що вони не для себе сами́х, а для вас служили тим, що тепер звіщено вам через благові́сників Духом Святим, із неба посланим, на що бажають дивитися анголи.
<p>13 Тому́ то, підперезавши сте́гна свого розуму та бувши тверезі, майте досконалу надію на благода́ть, що прино́ситься вам в з'я́вленні Ісуса Христа.
<p>14 Як слухняні, не застосовуйтеся до попередніх пожадливо́стей вашого неві́дання,
<p>15 але за Святим, що покликав вас, будьте й самі святі в усім вашім пово́дженні,
<p>16 бо написано: „Будьте святі, — Я бо святий“!
<p>17 І коли ви Отцем звете Того, Хто кожного, не зважаючи на особу, судить за вчинок, то в страху́ провадьте час вашого тимчасового заме́шкання.
<p>18 І знайте, що не тлінним сріблом або золотом відкуплені ви були від марно́го вашого життя, що передане вам від батьків,
<p>19 але дорогоцінною кров'ю Христа, як непорочного й чистого Ягняти,
<p>20 що призначений був іще перед закла́динами світу, але був з'явлений вам за останнього ча́су.
<p>21 Через Нього ви віруєте в Бога, що з мертвих Його воскресив та дав славу Йому, щоб була ваша віра й надія на Бога.
<p>22 По́слухом правді очистьте душі свої через Духа на нелицемірну братерську любов, і ревно від щирого серця любіть один о́дного,
<p>23 бо народжені ви не з тлінного насіння, але з нетлінного, — Словом Божим живим та тривалим.
<p>24 Бо „кожне тіло — немов та трава, і всяка слава люди́ни — як цвіт трав'яни́й: засохне трава — то й цвіт опаде,
<p>25 а Слово Господнє повік пробуває“! А це те Слово, яке звіщене вам у Єва́нгелії.

<h4>2</h4>
<p>1 Отож, відкладіть усяку зло́бу, і всякий пі́дступ, і лицемірство, і заздрість, і всякі обмови,
<p>2 і, немов новонароджені немовлята, жадайте щирого духовного молока, щоб ним вирости вам на спасі́ння,
<p>3 якщо ви спро́бували, що добрий Госпо́дь.
<p>4 Приступайте до Нього, до Каменя живого, дорогоцінного, що відкинули люди Його, але вибрав Бог.
<p>5 І самі, немов <i>те</i> каміння живе, будуйтеся в дім духовий, на священство святе, щоб прино́сити жертви духовні, приємні для Бога через Ісуса Христа.
<p>6 Бо стоїть у Писа́нні: „Ось кладу́ Я на Сіоні Каменя вибраного, наріжного, дорогоцінного, і хто вірує в Нього, той не буде осоро́млений“!
<p>7 Отож бо, для вас, хто вірує, Він коштовність, а для тих, хто не вірує — „камінь, що його занедба́ли були будівничі, той наріжним став каменем“,
<p>8 і „камінь спотика́ння, і скеля спокуси“, — і об нього вони спотика́ються, не вірячи слову, на що й призначені були.
<p>9 Але ви — ви́браний рід, свяще́нство царське́, наро́д святий, люд власности <i>Божої</i>, щоб звіщали чесно́ти Того, Хто покликав вас із те́мряви до дивного світла Свого́,
<p>10 колись „ненаро́д,“ а тепер наро́д Божий, <i>колись</i> „непомилувані,“ а тепер ви помилувані!
<p>11 Благаю <i>вас</i>, любі, як прихо́дьків та подорожніх, щоб ви зде́ржувались від тілесних пожадли́востей, що воюють проти душі.
<p>12 Поводьтеся поміж поганами добре, щоб за те, за що́ вас обмовляють вони, немов би злочинців, побачивши добрі діла, сла́вили Бога в день відві́дання.
<p>13 Отож, коріться кожному лю́дському творі́нню ради Господа, — чи то цареві, як найвищому,
<p>14 чи то володарям, як від нього по́сланим для кара́ння злочинців та для похвали́ доброчинців.
<p>15 Бо така Божа воля, щоб доброчинці гамували не́уцтво нерозумних людей, —
<p>16 як вільні, а не як ті, що мають волю на прикриття́ лихого, але як раби Божі.
<p>17 Шануйте всіх, бра́тство любіть, Бога бійтеся, царя поважайте.
<p>18 Раби, — коріться панам із повним стра́хом, не тільки добрим та тихим, але й прикрим.
<p>19 Бо то вгодне, коли хто, через сумління перед Богом, те́рпить недолю, непоправді страждаючи.
<p>20 Бо яка похвала́, коли те́рпите ви, як вас б'ють за провини? Але коли з му́кою те́рпите за добрі вчинки, то це вгодне Богові!
<p>21 Бо на це ви покликані. Бо й Христос постраждав за нас, і залиши́в нам при́клада, щоб пішли ми сліда́ми Його.
<p>22 „Не вчинив Він гріха, і не знайшлося в устах Його пі́дступу!“
<p>23 Коли був лихосло́влений, Він не лихословив взає́мно, а коли Він страждав, не погро́жував, але передав Тому, Хто судить справедливо.
<p>24 Він тілом Своїм Сам підніс гріхи наші на дерево, щоб ми вмерли для гріхів та для праведности жили; Його „ранами ви вздоро́вилися“.
<p>25 Ви бо були як ті вівці заблу́кані, та ви повернулись до Пастиря й Опікуна ваших душ.

<h4>3</h4>
<p>1 Так само дружи́ни, — корі́ться своїм чоловікам, щоб і деякі, хто не ко́риться слову, були приєднані без слова пово́дженням дружи́н,
<p>2 як побачать ваше пово́дження чисте в страху́.
<p>3 А окрасою їм нехай буде не зовнішнє, — запліта́ння волосся та наві́шання золота або вбира́ння одеж,
<p>4 але захо́вана люди́на серця<f>[1]</f> в нетлінні ла́гідного й мовчазно́го духа, що дорогоцінне перед Богом.
<p>5 Бо так само колись прикраша́ли себе й святі ті жінки́, що клали надію на Бога й кори́лись своїм чоловікам.
<p>6 Так Сара корилась Авраамові, і паном його називала. А ви — її діти, коли добро робите та не лякаєтесь жа́дного стра́ху.
<p>7 Чоловіки, — так само живіть ра́зом <i>із дружи́нами</i> за розумом, як зо слабішою жіночою посудиною, і виявляйте їм честь, бо й вони є співспадкоє́миці благода́ті життя, щоб не спинялися ваші моли́тви.
<p>8 Наре́шті ж, <i>будьте</i> всі одноду́мні, спочутливі, братолюбні, милосердні, покірливі.
<p>9 Не платіть злом за зло, або лайкою за лайку, навпаки, — благословляйте, знавши, що на це вас покликано, щоб ви вспадкува́ли благослове́ння.
<p>10 „Бо хто хоче любити життя та бачити добрі дні, нехай здержить свого язика́ від лихого та у́ста свої від гово́рення пі́дступу.
<p>11 Ухиляйся від злого та добре чини, шукай миру й женися за ним!
<p>12 Бо очі Господні — до праведних, а ву́ха Його — до їхніх прохань, а Господнє лице проти тих, хто чинить лихе!“
<p>13 І хто заподі́є вам зле, коли будете ви оборонцями доброго?
<p>14 А коли ви за праведність і страждаєте, то ви блаженні! „А їхнього стра́ху не бійтеся, і не тривожтеся!“
<p>15 А Господа Христа освятіть у ваших серцях, і за́вжди готовими <i>будьте</i> на відповідь кожному, хто в вас запитає рахунку про надію, що в вас, із ла́гідністю та зо стра́хом.
<p>16 Майте добре сумління, щоб тим, за що́ вас обмовляють, немов би злочинців, були посоромлені лихосло́вники вашого пово́дження в Христі.
<p>17 Бо ліпше страждати за добрі діла, — коли хоче того Божа воля, — аніж за лихі.
<p>18 Бо й Христос один раз постраждав був за наші гріхи, щоб приве́сти нас до Бога, Праведний за неправедних, хоч уме́ртвлений тілом, але Духом ожи́влений,
<p>19 Яким Він і ду́хам, що в в'язниці були, зійшовши, звіщав;
<p>20 вони колись непокі́рливі були́, як <i>їх</i> Боже довготерпіння чекало за Но́євих днів, коли будувався ковче́г, що в ньому мало, цебто вісім душ, спаслось від води.
<p>21 Того образ, хрищення — не тілесної нечистости позбуття́, але обі́тниця Богові доброго сумління, — спасає тепер і нас воскресінням Ісуса Христа,
<p>22 що, зійшовши на небо, пробуває по Божій правиці, а Йому підкорилися анголи, влади та сили.

<h4>4</h4>
<p>1 Отож, коли тілом Христос постраждав за нас, то озбройтеся й ви тією самою думкою, бо хто тілом постраждав, той перестав грішити,
<p>2 щоб решту ча́су в тілі жити вже не для пожадливостей людських, а для Божої волі.
<p>3 Бо до́сить минулого ча́су, коли ви чинили волю поган, ходили в розпусті, у пожадливостях, у піяцтві, у гу́лянках, у пія́тиках, у беззако́нних ідолослужбах.
<p>4 Вони з того дивуються, що ви ра́зом із ними не берете участи в розпусті, та зневажають.
<p>5 Вони дадуть відповідь Тому, Хто судитиме живих та мертвих!
<p>6 Бо на те й мертвим зві́шувано Єва́нгелію, щоб вони прийняли́ суд по-лю́дському тілом, але жили́ по-Бо́жому духом.
<p>7 Кінець же всьому набли́зився. Отже, будьте мудрі й пильнуйте в молитвах!
<p>8 Найперше майте щиру любов один до о́дного, бо любов покриває багато гріхів!
<p>9 Будьте гостинні один до о́дного без не́хоті!
<p>10 Служіть один о́дному, кожен тим даром, якого отримав, як доморя́дники всілякої Божої благода́ті.
<p>11 Коли хто говорить, <i>говори</i>, як Божі слова. Коли хто служить, то <i>служи</i>, як від сили, яку дає Бог, щоб Бог прославлявся в усьому Ісусом Христом, що Йому слава та вла́да на віки вічні, амі́нь.
<p>12 Улюблені, не дивуйтесь огневі, що вам посилається на випробо́вування, немов би чужому випа́дку для вас.
<p>13 Але через те, що берете ви участь у Христових стражда́ннях, то тіштеся, щоб і в з'я́вленні слави Його раділи ви й звеселялись.
<p>14 Коли ж вас ганьбля́ть за Христове Ім'я́, то ви блаженні, бо на вас спочиває Дух слави й <i>Дух</i> Божий.
<p>15 Ніхто з вас хай не страждає, як душогуб, або злодій, або злочинець, або ворохо́бник,
<p>16 а коли — як християни́н, то нехай не соро́миться він, але хай прославляє Бога за те.
<p>17 Бо час <i>уже</i> суд розпочати від Божого дому; а коли він <i>почнеться</i> перше з нас, то який кінець тих, хто противиться Божій Єва́нгелії?
<p>18 А коли „праведний ле́две спасеться, то безбожний та грішний де зможе з'явитись?“
<p>19 Тому й ті, хто з Божої волі страждає, нехай душі свої віддадуть в доброчинстві <i>Йому</i>, як Створителю вірному.

<h4>5</h4>
<p>1 Тож благаю між вами пресві́терів, співпресві́тер та свідок Христових стражда́нь, співучасник слави, що повинна з'явитись:
<p>2 пасіть стадо Боже, що у вас, наглядайте не з примусу, але добровільно по-Божому, не для брудної наживи, а ревно,
<p>3 не пануйте над спа́дком <i>Божим</i>, але будьте для стада за взір.
<p>4 А коли Архипа́стир з'я́виться, то одержите ви нев'яну́чого вінка́ слави.
<p>5 Також молоді, — коріться ста́ршим! А всі майте покору один до о́дного, бо „Бог проти́виться гордим, а смиренним дає благода́ть!“
<p>6 Тож покоріться під міцну́ Божу руку, щоб Він вас <i>Свого</i> ча́су пови́щив.
<p>7 Покладіть на Нього всю вашу журбу́, бо Він опікується вами!
<p>8 Будьте твере́зі, пильнуйте! Ваш супроти́вник — диявол — ходить, ричучи́, як лев, що шукає пожерти кого́.
<p>9 Противтесь йому́, тверді в вірі, знавши, що ті самі му́ки трапляються й вашому братству по світу.
<p>10 А Бог усякої благодаті, що покликав вас до вічної слави Своєї в Христі, нехай Сам удоскона́лить вас, хто трохи поте́рпів, хай упе́внить, зміцни́ть, уґрунтує.
<p>11 Йому слава та вла́да на вічні віки, амі́нь.
<p>12 Я коротко вам написав через Силуя́на, як гада́ю — вірного брата. Закликаю та свідчу, що це Божа благода́ть правдива, що ви в ній стоїте́.
<p>13 Вітає вас ра́зом ви́брана <i>Церква</i> в Вавилоні, і Ма́рко, мій син.
<p>14 Вітайте один о́дного поцілунком любови. Мир вам усім у Христі! Амінь.


