<h2>До ефесян</h2>

<h4>1</h4>
<p>1 Павло, з волі Божої апо́стол Христа Ісуса, святим, що в Ефе́сі, і вірним у Христі Ісусі, —
<p>2 <i>нехай буде</i> вам благода́ть та мир від Бога, Отця нашого, і Господа Ісуса Христа!
<p>3 Благословенний Бог і Отець Господа нашого Ісуса Христа, що нас у Христі поблагословив усяким благослове́нням духовним у небесах,
<p>4 так як вибрав у Ньому Він нас перше зало́ження світу, щоб були перед Ним ми святі й непорочні, у любові,
<p>5 призна́чивши напере́д, щоб нас усинови́ти для Себе Ісусом Христом, за вподо́банням волі Своєї,
<p>6 на хвалу́ слави благода́ті Своєї, якою Він обдарував нас в Улю́бленім,
<p>7 що маємо в Ньому відку́плення кров'ю Його, про́щення провин, через багатство благода́ті Його,
<p>8 яку Він намно́жив у нас у всякій премудрості й розва́жності,
<p>9 об'явивши нам таємни́цю волі Своєї за Своїм уподо́банням, яке постановив у Самому Собі,
<p>10 для уря́дження ви́повнення часів, щоб усе об'єднати в Христі, — що на небі, і що́ на землі.
<p>11 У Нім, що в Нім стали ми й спадкоє́мцями, бувши призначені наперед постановою Того, Хто все чинить за радою волі Своєї,
<p>12 щоб на хвалу́ Його слави були ми, що перше надіялися на Христа.
<p>13 У Ньому й ви, як почули були слово правди, Єва́нгелію спасі́ння свого, та в Нього й увірували, запечатані стали Святим Духом обі́тниці,
<p>14 Який є завда́ток нашого спа́дку, на викуп здобутого, на хвалу́ Його слави!
<p>15 Тому й я, прочувши про вашу віру в Господа Ісуса, і про любов до всіх святих,
<p>16 не перестаю за вас дя́кувати, і в моли́твах своїх за вас згадую,
<p>17 щоб Бог Господа нашого Ісуса Христа, Отець слави, дав вам Духа премудрости та об'явлення для пізна́ння Його,
<p>18 просвітив очі вашого серця,<f>[1]</f> щоб ви зрозуміли, до якої надії Він вас закликає, і який багатий Його славний спа́док у святих,
<p>19 і яка безмірна ве́лич Його сили в нас, що віруємо за ви́явленням поту́жної сили Його,
<p>20 яку виявив Він у Христі, воскресивши із мертвих Його, і посадивши на небі право́руч Себе,
<p>21 вище від усякого уря́ду, і вла́ди, і сили, і панува́ння, і всякого йме́ння, що на́зване не тільки в цім віці, але й у майбу́тньому.
<p>22 І все впокорив Він під ноги Йому́, і Його дав найвище за все — за Голову Церкви,
<p>23 а вона — Його тіло, по́вня Того, що все всім наповня́є!

<h4>2</h4>
<p>1 І вас, що мертві були через ваші провини й гріхи,
<p>2 в яких ви колись проживали за звича́єм віку цього́, за волею князя, що панує в повітрі, духа, що працює тепер у неслухня́них,
<p>3 між якими й усі ми проживали колись у пожадливостях нашого тіла, як чинили волю тіла й думо́к, і з природи були дітьми́ гніву, як і інші, -
<p>4 Бог же, багатий на милосердя, через Свою превелику любов, що нею Він нас полюбив,
<p>5 і нас, що мертві були через прогріхи, оживив ра́зом із Христом, — спасені ви благода́ттю, -
<p>6 і ра́зом із Ним воскресив, і ра́зом із Ним посадив на небесних <i>місцях</i> у Христі Ісусі,
<p>7 щоб у наступних віках показати безмірне багатство благода́ті Своєї в до́брості до нас у Христі Ісусі.
<p>8 Бо спасені ви благода́ттю через віру, а це не від вас, то дар Божий,
<p>9 не від діл, щоб ніхто не хвалився.
<p>10 Бо ми — Його тво́риво, ство́рені в Христі Ісусі на добрі діла, які Бог наперед приготува́в, щоб ми в них перебува́ли.
<p>11 Отож, пам'ятайте, що ви, колись тілом погани, що вас так звані рукотворно „обрізані“ на тілі звуть „необрізаними“,
<p>12 що ви того ча́су були́ без Христа, відлучені від громади ізра́їльської, і чужі заповітам обі́тниці, не мавши надії й без Бога на світі.
<p>13 А тепер у Христі Ісусі ви, що колись далекі були́, стали близькі́ Христовою кров'ю.
<p>14 Він бо наш мир, що вчинив із двох одне й зруйнував середи́нну перегороду, ворожнечу, Своїм тілом, -
<p>15 Він <i>Своєю</i> наукою знищив Зако́на заповідей, щоб з обох збудувати Собою одно́го ново́го чоловіка, мир чинивши,
<p>16 і хрестом примирити із Богом обох в однім тілі, ворожнечу на ньому забивши.
<p>17 І, прийшовши, „Він благовісти́в мир вам, далеким, і мир близьки́м“,
<p>18 бо обоє Ним маємо при́ступ у Дусі однім до Отця.
<p>19 Отже, ви вже не чужі й не прихо́дьки, а співгорожа́ни святим, і домашні для Бога,
<p>20 збудовані на основі апо́столів і пророків, де наріжним каменем є Сам Ісус Христос,
<p>21 що на ньому вся<f>[2]</f> буді́вля, улад побудована, росте в святий храм у Господі,
<p>22 що на ньому і ви ра́зом будуєтеся Духом на оселю Божу.

<h4>3</h4>
<p>1 Через це я, Павло, <i>є</i> в'я́зень Ісуса Христа за вас, поган, —
<p>2 якщо ви тільки чули про заря́дження Божої благодаті, що для вас мені да́на.
<p>3 Бо мені об'я́вленням дано пізнати таємницю, як писав я вам коротко вище,
<p>4 з чого можете ви, читаючи, пізнати моє розумі́ння таємни́ці Христової.
<p>5 А вона за інших поколінь не була оголошена лю́дським сина́м, як об'явилась тепер через Духа Його святим апо́столам і пророкам, —
<p>6 що погани співспадкоємці, і одне тіло, і співучасники Його обі́тниці в Христі́ Ісусі через Єва́нгелію,
<p>7 якій служи́телем я став через дар благода́ті Божої, що дана мені чином сили Його.
<p>8 Мені, найменшому від усіх святих, да́на була оця благода́ть, — благовісти́ти поганам недосліджене багатство Христове,
<p>9 та ви́світлити, що́ то є заря́дження таємни́ці, яка від віків захована в Бозі, Який створив усе,
<p>10 щоб тепер через Церкву була оголошена початкам та владам на небі найрізніша мудрість Божа,
<p>11 за відвічної постанови, яку Він учинив у Христі Ісусі, Господі нашім,
<p>12 в Якім маємо відвагу та доступ у надії через віру в Нього.
<p>13 Тому́ то благаю я <i>вас</i> не занепада́ти духом через терпіння моє через вас, бо воно — ваша слава.
<p>14 Для того схиляю коліна свої перед Отцем,
<p>15 що від Нього має йме́ння кожен рід на небі й на землі, —
<p>16 щоб Він дав вам за багатством слави Своєї силою зміцни́тися через Духа Його в чоловікові вну́трішнім,
<p>17 щоб Христос через віру заме́шкав у ваших серця́х, щоб ви, закорі́нені й основані в любові,
<p>18 змогли зрозуміти зо всіма́ святими, що́ то ширина́ й довжина́, і глибина́ й вишина́,
<p>19 і пізнати Христову любов, яка перевищує знання́, щоб були ви напо́внені всякою повното́ю Божою.
<p>20 А Тому́, Хто може зробити значно більш над усе, чого просимо або ду́маємо, силою, що діє в нас,
<p>21 Тому слава в Церкві та в Христі Ісусі на всі покоління на вічні віки. Амі́нь.

<h4>4</h4>
<p>1 Отож, благаю вас я, в'я́зень у Господі, щоб ви пово́дилися гі́дно покли́кання, що до нього покликано вас,
<p>2 зо всякою покорою та ла́гідністю, з довготерпінням, у любові те́рплячи один о́дного,
<p>3 пильнуючи зберігати єдність Духа в союзі спокою.
<p>4 Одне тіло, один Дух, як і були ви покликані в одній надії вашого покли́кання.
<p>5 Один Госпо́дь, одна віра, одне хрищення,
<p>6 один Бог і Отець усіх, що Він над усіма́, і через усіх, і в усіх.
<p>7 А кожному з нас да́на благода́ть у міру дару Христового.
<p>8 Тому́ й сказано: „Піднявшися на висоту́, Ти полоне́них набрав і лю́дям дав да́ри!“
<p>9 А те, що „піднявся був“, що́ то, як не те, що <i>перше</i> й зійшов був до найнижчих місць землі?
<p>10 Хто зійшов був, Той саме й піднявся ви́соко над усі небеса́, щоб напо́внити все.
<p>11 І Він, отож, настанови́в одних за апо́столів, одних за пророків, а тих за благові́сників,<f>[3]</f> а тих за па́стирів та вчителі́в,
<p>12 щоб приготува́ти святих на ді́ло служби для збудува́ння тіла Христового,
<p>13 аж поки ми всі не дося́гнемо з'єднання віри й пізна́ння Сина Божого, Мужа досконалого, у міру зросту Христової повноти́,
<p>14 щоб більш не були́ ми малолі́тками, що хитаються й захоплюються від усякого вітру науки за лю́дською ома́ною та за лукавством до хитрого блу́ду,
<p>15 щоб були ми правдомовні в любові, і в усьому зростали в Нього, а Він — Голова, Христос.
<p>16 А з Нього все тіло, скла́дене й зв'язане всяким допомічни́м сугло́бом, у міру чинности кожного окремого члена, чи́нить зріст тіла на будува́ння самого себе любов'ю.
<p>17 Отже, говорю я це й свідку́ю в Господі, щоб ви більш не пово́дилися, як пово́дяться погани в марно́ті свого розуму, —
<p>18 вони запа́морочені розумом, відчу́жені від життя Божого за не́уцтво, що в них, за стверділість їхніх серде́ць,
<p>19 вони отупіли й віддали́ся розпусті, щоб чинити всяку не́чисть із заже́рливістю.
<p>20 Але ви не так пізнали Христа,
<p>21 якщо ви чули про Нього, і навчилися в Нім, бо правда в Ісусі,
<p>22 щоб відкинути, за першим поступо́ванням, старо́го чоловіка, який зотліває в звабли́вих пожадливостях,
<p>23 та відновлятися духом вашого розуму,
<p>24 і зодягнутися в ново́го чоловіка, ство́реного за Богом у праведності й святості правди.
<p>25 Тому́ то, неправду відкинувши, говоріть кожен правду до свого ближнього, бо ми члени один для о́дного.
<p>26 Гнівайтеся, та не грішіть, — сонце нехай не заходить у вашому гніві,
<p>27 і місця дия́волові не давайте!
<p>28 Хто крав, нехай більше не кра́де, а краще нехай працює та чинить руками своїми добро, щоб мати подати нужде́нному.
<p>29 Нехай жодне слово гниле не виходить із уст ваших, але тільки таке, що добре на потрібне збудува́ння, щоб воно подало́ благода́ть тим, хто чує.
<p>30 І не засму́чуйте Духа Святого Божого, Яким ви запечатані на день ви́купу.
<p>31 Усяке подратува́ння, і гнів, і лютість, і крик, і лайка нехай буде взято від вас <i>ра́зом</i> із уся́кою злобо́ю.
<p>32 А ви один до о́дного будьте ласка́ві, милости́ві, прощаючи один о́дному, як і Бог через Христа вам простив!

<h4>5</h4>
<p>1 Отже, будьте наслідувачами Богові, як улю́блені діти,
<p>2 і поводьтеся в любові, як і Христос полюбив вас, і видав за нас Само́го Себе, як дар і жертву Богові на приємні па́хощі.
<p>3 А розпуста та не́чисть усяка й заже́рливість нехай навіть не згадуються поміж вами, як ли́чить святим,
<p>4 і гидо́та, і марносло́вство або жарти, що непристойні <i>вам</i>, але краще дя́кування.
<p>5 Знайте бо це, що жоден розпу́сник, чи нечистий, або заже́рливий, що він ідоля́нин, не має спа́дку в Христовому й Божому Царстві!
<p>6 Нехай вас не зво́дить ніхто словами марно́тними, бо гнів Божий приходить за них на неслухня́них, —
<p>7 тож не будьте їм спільниками !
<p>8 Ви бо були колись те́мрявою, тепер же ви світло в Господі, — поводьтеся, як діти світла,
<p>9 бо плід світла знахо́диться в кожній добрості́, і праведності, і правді.
<p>10 Допевня́йтеся, що приємне для Господа,
<p>11 і не беріть участи в неплідних ділах те́мряви, а краще й докоряйте.
<p>12 Бо соромно навіть казати про те, що роблять вони потає́мно!
<p>13 Усе ж те, що світлом докоряється, стає явне, бо все, що явне стає, то світло.
<p>14 Через це то й говорить: „Сплячий, вставай, і воскре́сни із мертвих, — і Христос осві́тлить тебе!“
<p>15 Отож, уважайте, щоб поводитися обере́жно, не як немудрі, але як мудрі,
<p>16 використо́вуючи час, — дні бо лукаві!
<p>17 Через це не будьте нерозумні, але розумійте, що́ є воля Господня.
<p>18 І не впивайтесь вином, в якому розпуста, але краще напо́внюйтесь Духом,
<p>19 розмовляючи поміж собою псалма́ми, і гі́мнами, і пісня́ми духовними, співаючи й граючи в серці своєму для Господа,
<p>20 дякуючи за́вжди за все Богові й Отцеві в Ім'я́ Господа нашого Ісуса Христа,
<p>21 ко́рячися один о́дному у Христовім страху́.
<p>22 Дружи́ни, — корі́ться своїм чоловікам, як Господе́ві, —
<p>23 бо чоловік — голова дружи́ни, як і Христос — Голова Церкви, Сам Спаситель тіла!
<p>24 І як ко́риться Церква Христові, так і дружи́ни своїм чоловікам у всьо́му.
<p>25 Чоловіки, — любіть своїх дружи́н, як і Христос полюбив Церкву, і віддав за неї Себе,
<p>26 щоб її освятити, очистивши водяним ку́пелем у слові,
<p>27 щоб поставити її Собі славною Церквою, що не має плями чи вади, чи чогось такого, але щоб була́ свята й непорочна!
<p>28 Чоловіки повинні любити дружи́н своїх так, як власні тіла, бо хто любить дружи́ну свою, той любить самого себе.
<p>29 Бо ніко́ли ніхто не знена́видів власного тіла, а годує та гріє його, як і Христос Церкву,
<p>30 бо ми — члени Тіла Його від тіла Його й від косте́й Його!
<p>31 „Покине тому́ чоловік батька й матір, і пристане до дружи́ни своєї, — і бу́дуть обоє вони одним тілом“.
<p>32 Ця таємниця велика, — а я говорю́ про Христа та про Церкву!
<p>33 Отже, нехай кожен зокре́ма із вас любить так свою дружи́ну, як самого себе, а дружи́на нехай боїться <i>свого</i> чоловіка!

<h4>6</h4>
<p>1 Діти, — слухайтеся своїх батьків у Господі, бо це справедливе!
<p>2 „Шануй свого батька та матір“ — це перша заповідь з обі́тницею, —
<p>3 „щоб добре вело́ся тобі, і щоб ти був на землі довголітній!“
<p>4 А батьки, — не дратуйте дітей своїх, а виховуйте їх в напомина́нні й остере́женні Божому!
<p>5 Раби, — слухайтеся тілесних панів зо стра́хом і тремті́нням у простоті́ серця вашого, як Христа!
<p>6 Не працюйте тільки про <i>лю́дське</i> око, немов чоловіковго́дники, а як раби Христові, чиніть від душі волю Божу,
<p>7 служіть із зичли́вістю, немов Господе́ві, а не лю́дям!
<p>8 Знайте, що кожен, коли зробить що добре, те саме оде́ржить від Господа, чи то раб, чи то вільний.
<p>9 А пани, — чиніть їм те са́ме, занеха́юйте погро́зи, знайте, що для вас і для них є на небі Госпо́дь, а Він на обличчя<f>[4]</f> не дивиться!
<p>10 Наре́шті, мої брати, зміцняйтеся Господом та могу́тністю сили Його!
<p>11 Зодягніться в повну Божу зброю, щоб могли ви стати проти хи́трощів диявольських.
<p>12 Бо ми не маємо боротьби проти крови та тіла, але проти початків, проти вла́ди, проти світоправителів цієї те́мряви, проти піднебесних ду́хів зло́би.
<p>13 Через це візьміть повну Божу збро́ю, щоб могли ви дати о́пір дня злого, і, все виконавши, витримати.
<p>14 Отже, стійте, підперезавши сте́гна свої правдою, і зодягнувшись у броню́ праведности,
<p>15 і взувши ноги в готовість Єва́нгелії миру.
<p>16 А найбільш над усе візьміть щита́ віри, яким зможете погасити всі огне́нні стрі́ли лукавого.
<p>17 Візьміть і шоло́ма спасіння, і меча духовного, який є Слово Боже.
<p>18 Усякою молитвою й благанням кожного ча́су моліться у Дусі, а для того пильнуйте з повною витрива́лістю та молитвою за всіх святих,
<p>19 і за мене, щоб да́не було́ мені слово відкрити уста́ свої, і зо сміливістю провіщати таємницю Єва́нгелії,
<p>20 для якої посо́л я в кайда́нах, щоб сміли́во про неї звіщати, як належить мені.
<p>21 А щоб знали і ви щось про мене, та що́ я роблю́, то все вам розпові́сть Тихи́к, улю́блений брат і в Господі вірний служи́тель,
<p>22 якого послав я до вас на це са́ме, щоб довідалися ви про нас, і щоб ваші серця він поті́шив.
<p>23 Мир брата́м і любов із вірою від Бога Отця й Господа Ісуса Христа!
<p>24 Благода́ть зо всіма́, що незмінно люблять Господа нашого Ісуса Христа! Амі́нь.


