
<h2>Левит</h2>

<h4>1</h4>
<p>1 І кликнув Господь до Мойсея, і промовляв до нього з скинії заповіту, говорячи:
<p>2 „Промовляй до Ізраїлевих синів та й скажеш до них: Коли хто з вас принесе́ жертву для Господа зо скотини, то з худоби великої й худоби дрібної принесете вашу жертву.
<p>3 Якщо жертва його — цілопа́лення з худоби великої, то нехай принесе його, самця́ безва́дного; нехай приведе його до скинії заповіту, щоб він був уподобаний перед лицем Господнім.
<p>4 І покладе він руку свою на го́лову цілопа́лення, — і буде йому да́но вподо́бання на очи́щення від гріхів його.
<p>5 І заріже він ягня перед Господнім лицем. А Ааронові сини, священики, принесуть кров, і покро́плять тією кров'ю на же́ртівника навко́ло, що при вході до скинії заповіту.
<p>6 І здере він шкуру з жертви цілопа́лення, і розі́тне його на куски його.
<p>7 І дадуть сини священика Аарона огню на жертівника, і покладуть дров на тім огні.
<p>8 І порозклада́ють Ааронові сини, священики, ті куски, голову та товщ, на дро́вах, що на огні, який на жертівнику.
<p>9 А його ну́трощі та голінки його обмиє водою. І священик усе те спалить на жертівнику, — <i>це</i> цілопа́лення, огняна́ жертва, пахощі любі для Господа.
<p>10 А якщо його жертва з дрібної худо́бини, — з овець або з кіз на цілопалення, то нехай приведе його, безвадного самця́,
<p>11 і заріже його на боці жертівника на пі́вніч, перед Господнім лицем. І покроплять сини Ааронові, священики, кров'ю його на жертівника навколо.
<p>12 І розі́тне його на куски його, і голову його, і товщ його, а священик порозкладає їх на дро́вах, що на огні, який на жертівнику.
<p>13 А нутрощі та голінки обмиє водою. І священик принесе все це, та й спалить на жертівнику, — це цілопалення, огняна жертва, пахощі любі для Господа.
<p>14 А якщо цілопа́лення його — жертва для Господа з пта́ства, то нехай з го́рлиць або з голубенят принесе жертву свою.
<p>15 І принесе її священик до жертівника, і проб'є йому нігтем великим голову, та й спалить на жертівнику, а кров його буде вилита при стіні жертівника.
<p>16 І зді́йме його воло в пір'ї його, і кине його при жертівнику на схід на місце по́пелу.
<p>17 І роздере його між кри́льми його, <i>але</i> не відділить <i>їх</i>. А священик спалить його на жертівнику на дро́вах, що на огні, — воно цілопа́лення, огняна́ жертва, пахощі любі для Господа.

<h4>2</h4>
<p>1 А коли хто принесе́ жертву, жертву хлі́бну для Господа, то нехай пшенична мука буде жертва його, а він поллє на неї оливи, і дасть на неї ладану.
<p>2 І принесе її до Ааронових синів, священиків, і ві́зьме звідти повну свою жменю пшеничної муки її, і оливи її зо всім її ладаном, та й спалить священик на жертівнику за прига́дувальну частину, — <i>це</i> огняна́ жертва, пахощі любі для Господа.
<p>3 А позостале з цієї хлібної жертви — для Аарона та для синів його, <i>це</i> Найсвятіше з Господніх же́ртов!
<p>4 А коли принесеш жертву, жертву хлібну випеченого <i>в</i> печі, то <i>нехай це буде</i> пшенична мука, — прісні калачі, мішані в оливі, та прісні коржики, помазані оливою.
<p>5 А якщо твоя жертва — жертва хлі́бна на лопатці, то нехай це буде пшенична мука, мішана в оливі, прісна.
<p>6 Поламати її на шматочки, і поллєш на неї оливи, — це хлібна жертва.
<p>7 А якщо твоя жертва — жертва хлібна сма́ження, то нехай буде зроблена в оливі з пшеничної муки.
<p>8 І принесеш хлібну жертву, що зроблена з тих <i>речей</i>, для Господа, і подаси її до священика, а він принесе її до жертівника.
<p>9 І принесе священик із хлібної жертви за прига́дувальну частину її, та й спалить на жертівнику, — <i>це</i> огняна́ жертва, любі пахощі для Господа.
<p>10 А позостале з цієї хлібної же́ртви — для Ааро́на та для синів його́: <i>це</i> Найсвятіше з Господніх же́ртов!
<p>11 Кожна хлі́бна жертва, яку принесете Господе́ві, не буде зро́блена квашена, бо все квашене й усякий мед — не спалите з нього огняної жертви для Господа.
<p>12 Як жертву первоплоду принесіть її для Господа, а на жертівника вона не приноситься на любі пахощі.
<p>13 І кожну жертву, жертву хлібну, посолиш сіллю. І хлібної жертви твоєї не позбавиш соли заповіту Бога твого, — на кожній жертві твої́й принесеш соли.
<p>14 А якщо принесеш хлі́бну жертву первопло́дів для Господа, то колосся, пряжене в огні, <i>як</i> потовчене зе́рно принесеш хлібну жертву своїх первоплодів.
<p>15 І полий на неї оливи, і поклади на неї ладану, — це жертва хлібна.
<p>16 І спалить священик за прига́дувальну частину її з потовченого зе́рна, із оливи її на всім ладані її, — <i>це</i> огняна́ жертва для Господа.

<h4>3</h4>
<p>1 А якщо його жертва — ми́рна, якщо з великої худоби він приносить чи самця́, чи сами́цю, — він принесе її безва́дну перед Господнє лице,
<p>2 і покладе свою руку на голову жертви своєї, та й заріже її при вході до скинії заповіту. А Ааронові сини, священики, покроплять тією кров'ю на жертівника навколо.
<p>3 І принесе він із мирної жертви огняну́ жертву для Господа, — лій, що закриває ну́трощі, та ввесь лій, що на ну́трощах,
<p>4 і оби́дві ни́рки, і лій, що на них, що на сте́гнах, а сальника́ на печінці — зді́йме його з ни́рками.
<p>5 І спалять те сини Ааронові на жертівнику на цілопа́лення, що на дро́вах, яке на огні, — <i>це</i> огняна́ жертва, пахощі любі для Господа.
<p>6 А якщо з дрібної худоби його жертва на мирну жертву для Господа, саме́ць чи сами́ця, то безва́дну принесе її́.
<p>7 Якщо приносить він на жертву вівцю́, то принесе її перед Господнє лице,
<p>8 і покладе свою руку на голову жертви своєї, та й заріже її перед скинією заповіту. А Ааронові сини покро́плять кров'ю її на жертівника навколо.
<p>9 І він принесе з мирної жертви огняну́ жертву для Господа, — ці́лого курдюка́, якого здійме при хребті, і лій, що закриває ну́трощі, і ввесь лій, що на ну́трощах,
<p>10 і обидві нирки та лій, що на них, що на сте́гнах, а сальника на печінці — зді́йме його з нирками.
<p>11 І священик спалить те на жертівнику, — хліб огняно́ї жертви для Господа.
<p>12 А якщо жертва його коза, то піднесе її перед лице Господнє,
<p>13 і покладе свою руку на голову її, та й заріже її перед скинією заповіту. А Ааронові сини́ покро́плять кров'ю її на жертівника навколо.
<p>14 І він принесе з неї жертву свою, жертву для Господа, — лій, що закриває ну́трощі, та ввесь лій, що на ну́трощах,
<p>15 і оби́дві нирки, і лій, що на них, що на стегнах, а сальника на печінці — здійме його з нирками.
<p>16 І священик спалить їх на жертівнику, — <i>це</i> пожива, огняна́ жертва на любі пахощі; увесь лій — для Господа.
<p>17 <i>Оце</i> постанова вічна для ваших родів у всіх оса́дах ваших: жодного лою й жодної крови не будете їсти“.

<h4>4</h4>
<p>1 Господь промовляв до Мойсея, говорячи:
<p>2 Промовляй до Ізраїлевих синів, говорячи: “Коли хто невмисне згрішить проти <i>якої</i> зо всіх за́повідей Господніх, — чого не треба чинити, а він учинить проти однієї з них, —
<p>3 якщо пома́заний священик згрішить на провину наро́ду, то він принесе за гріх свій, що згрішив <i>ним</i>, бичка́, — молоде з худоби великої, — безвадного для Господа на жертву за гріх.
<p>4 І приведе́ він того бичка до входу скинії заповіту перед Господнє лице, і покладе́ свою́ руку на голову того бичка, та й заріже бичка перед Господнім лицем.
<p>5 А помазаний священик візьме кро́ви того бичка, та й внесе її до скинії заповіту.
<p>6 І вмочить священик пальця свого в ту кров, та й покро́пить тією кров'ю сім раз перед Господнім лицем пе́ред завіси святині.
<p>7 І дасть священик з тієї крови на ро́ги жертівника кадила пахощів, перед Господнім лицем, що він у скинії заповіту, а всю кров бичка виллє до підстави жертівника цілопа́лення, що при вході скинії заповіту.
<p>8 А ввесь лій бичка́ жертви за гріх — принесе з нього лій, що закриває нутрощі, і ввесь лій, що на нутрощах,
<p>9 і оби́дві нирки та лій, що на них, що на стегнах, а сальника на печінці — зді́йме його з нирками,
<p>10 як приноситься з вола мирної жертви, — і священик спалить те на жертівнику цілопалення.
<p>11 А шкуру бичка та все м'ясо його з головою його та голі́нками його, і нутрощі його, і нечистість їх, —
<p>12 і всьо́го бичка винесе поза та́бір до чистого місця, до <i>місця</i> висипа́ння по́пелу, і спалить його на дро́вах в огні, — на висипа́нні попелу буде спа́лений він.
<p>13 А коли вся Ізраїлева громада помилково згрішить, і ді́ло буде зата́єне з очей зборів, і зроблять що <i>проти</i> якої зо всіх Господніх за́повідей, чого не можна робити, і завиня́ть,
<p>14 а гріх буде пі́знаний, що вони згрішили ним, — то збори принесуть бичка, молоде з худоби великої, на жертву за гріх. І вони приведу́ть його перед скинію заповіту.
<p>15 А старші громади покладуть свої руки на голову бичка перед Господнім лицем, та й заріже <i>один з них</i> бичка перед лицем Господнім.
<p>16 А помазаний священик внесе крови бичка до скинії заповіту.
<p>17 І вмочить священик пальця свого в ту кров, та й покро́пить сім раз перед Господнім лицем пе́ред завіси.
<p>18 І дасть він із тієї крови на роги жертівника, що перед Господнім лицем, що він у скинії заповіту, а всю ту кров виллє до підстави жертівника цілопа́лення, що при вході скинії заповіту.
<p>19 А ввесь його лій принесе з нього та й спалить на жертівнику.
<p>20 І зробить з тим бичком те саме, що робив бичкові жертви за гріх, так само зробить із ним. І так священик дасть очи́щення за них, — і буде про́щено їм.
<p>21 І винесе бичка поза та́бір, та й спалить його, як палив бичка першого, — він жертва за гріх зборів.
<p>22 Коли згрішить начальник, і зробить що невмисне <i>проти</i> якої зо всіх за́повідей Господа, Бога його, чого робити не можна, та й завини́ть,
<p>23 і буде пі́знаний ним гріх його, що згрішив ним, то приведе він жертву свою — безвадного козла,
<p>24 і покладе свою руку на голову того козла, та й заріже його в місці, де ріжеться цілопалення перед Господнім лицем, — він жертва за гріх.
<p>25 А священик візьме з крови жертви за гріх своїм пальцем, та й дасть на роги жертівника цілопа́лення, а кров його виллє до підстави жертівника цілопалення.
<p>26 А ввесь лій його спалить на жертівнику, як лій мирної жертви, та й так очистить священик його з гріха його, — і буде про́щений йому.
<p>27 А коли яка душа з народу землі невмисне згрішить, коли зробить що <i>проти</i> якої з заповідей Господніх, чого робити не можна, та й завини́ть,
<p>28 і буде пі́знаний ним гріх його, що згрішив, то він приведе жертву свою — безвадну козу, самицю, за гріх свій, що він згрішив був,
<p>29 і покладе свою руку на голову жертви за гріх, та й заріже цю жертву за гріх у місці цілопалення.
<p>30 А священик ві́зьме своїм пальцем із крови її, та й дасть на роги жертівника цілопа́лення, а всю її кров виллє до підстави жертівника.
<p>31 А ввесь її лій він зді́йме, як знятий був лій із мирної жертви, і священик спалить на жертівнику на пахощі любі для Господа. І так священик очистить його, — і буде про́щено йому.
<p>32 А якщо він приведе вівцю в жертву свою за гріх, то приведе безвадну сами́цю,
<p>33 і покладе свою руку на голову жертви за гріх, та й заріже її на жертву за гріх у місці, де ріже він <i>жертву</i> цілопа́лення.
<p>34 І ві́зьме священик із крови жертви за гріх своїм пальцем, та й дасть на роги жертівника цілопа́лення, а всю кров її виллє до підстави жертівника.
<p>35 А ввесь лій її здійме, як здійма́ється лій вівці з мирної жертви, та й спалить священик його на жертівнику на огняні жертви Господні. І так очистить його священик за гріх його, що згрішив був, — і буде про́щено йому.

<h4>5</h4>
<p>1 А коли хто згрішить: почує голос прокляття, і був свідком, або бачив, або знав, але не виявив, то понесе свою провину;
<p>2 або особа, що доторкнеться якої нечистої речі, або па́дла звірини нечистої, або падла худоби нечистої, або падла нечистого плазуючого, і буде <i>це</i> незна́не їй, то вона — нечиста й завини́ть;
<p>3 або коли доторкнеться нечистости люди́ни, всякої нечистости її, що нею стане нечиста, і буде <i>це</i> незна́не їй, а вона довідається, то завини́ть;
<p>4 або коли хто присягне́, вимовляючи нерозважно устами своїми, чинити зло або чинити добро, на все, що нерозважно вимовляє люди́на в прися́зі, і буде <i>це</i> незна́не йому́, а він довідається, що завини́в одним із цих, —
<p>5 то станеться, що завинить одним із цих, і ви́знає, чим він згрішив у тому.
<p>6 І приведе він Господе́ві жертву за провину, за гріх свій, що згрішив, самицю з дрібної худоби, — вівцю́ або козу́ — на жертву за гріх, а священик очистить його від гріха́ його.
<p>7 А якщо рука його не спроможна на ягня, то принесе в жертву за провину свою, що згрішив він, дві го́рлиці або двоє голубенят Господе́ві, — одне на жертву за гріх, а одне на цілопа́лення.
<p>8 І принесе їх до священика, а він перше принесе <i>те</i>, що на жертву за гріх, і натне великим нігтем голову його від шиї її, але не відділить.
<p>9 І покро́пить із крови жертви за гріх на стіну́ жертівника, а позостала кров буде вилита до підстави жертівника, — це жертва за гріх.
<p>10 А другого зробить цілопа́ленням за уставом. І очистить його священик від гріха́ його, що згрішив той, — і буде про́щено йому.
<p>11 А якщо він не спроможний на дві горлиці або на двоє голубенят, то принесе в жертву свою <i>за те</i>, чим згрішив, десяту частину ефи<f>[1]</f> пшеничної муки на жертву за гріх, не докладе до неї оливи й не дасть на неї ладану, — бо вона жертва за гріх.
<p>12 І принесе її до священика, а священик ві́зьме з неї повну свою жменю, за пригадувальну частину її, та й спалить на жертівнику на огняні жертви Господе́ві, — вона жертва за гріх.
<p>13 І очистить його священик від гріха його, що згрішив він одним із них, і буде йому про́щений; і буде вона для священика, як жертва хлібна“.
<p>14 І Господь промовляв до Мойсея, говорячи:
<p>15 „Коли хто пере́ступом спроневіриться, і невмисне згрішить проти Господніх святощів, то він приведе жертву за провину свою до Господа, — безвадного барана́ з дрібної худоби, за твоєю оцінкою срібла шеклів, <i>на міру</i> шеклем святині на жертву за провину.
<p>16 А <i>те</i>, що згрішив проти святощів, пове́рне, і додасть до нього п'яту частину його священикові, а священик очистить його барано́м жертви за гріх, — і буде про́щено йому.
<p>17 А якщо згрішить коли хто, і зробить що <i>проти</i> якої зо всіх Господніх за́повідей, чого не можна робити, і не знатиме, і завинить, і понесе свій гріх,
<p>18 то він приведе до священика безвадного барана з дрібної худоби в оцінці твоїй на жертву за провину. І очистить його священик за по́милку його, що <i>нею</i> помилився, бо він не знав, — і буде про́щена йому.
<p>19 Це жертва за провину: він справді завинив Господе́ві“.
<p>20 І Господь промовляв до Мойсея, говорячи:
<p>21 „Коли хто згрішить і переступом спроневі́риться проти Господа, і скаже неправду на ближнього свого щодо да́ного на схо́вок, щодо даного в за́клад, або щодо грабунку, або вимусить утиском у ближнього свого,
<p>22 або зна́йде <i>яку́сь</i> згубу та й скаже неправду про неї, і присягне́ неправдиво на одне зо всього, що́ робить люди́на, і згрішить тим,
<p>23 то станеться, коли він згрішить і завини́ть, — нехай пове́рне грабу́нок, що заграбував, або ви́мушення, що був вимусив, або дане на сховок, що було зложене в нього, або згубу, що знайшов,
<p>24 або все, що присяг про нього неправдиво, — і поверне його насамперед, і додасть до нього п'яту частину тому́, чиє воно, дасть його в день, коли <i>виявиться</i> провина його.
<p>25 І він приведе Господе́ві до священика жертву за провину свою, — безвадного барана з дрібної худоби за твоєю оці́нкою на жертву за провину.
<p>26 І священик очистить його перед Господнім лицем, і буде йому про́щено все до одно́го, що́ і він зробив на провину“.

<h4>6</h4>
<p>1 І Господь промовляв до Мойсея, ка́жучи:
<p>2 „Накажи Ааронові та синам його, повіда́ючи: Оце зако́н цілопа́лення: Воно приноситься на о́гнищі своїм на жертівнику ці́лу ніч аж до ра́нку, а огонь жертівника горітиме на ньому.
<p>3 І надіне священик льняну́ свою шату, і льняне спіднє зодягне на тіло своє, і збере по́піл, що <i>на нього</i> огонь спалить цілопалення на жертівнику, та й покладе його при жертівнику.
<p>4 І зді́йме він шати свої, і зодя́гне одіж іншу, та й винесе попіл поза та́бір до чистого місця.
<p>5 А огонь на жертівнику горітиме на ньому, не погасне, а священик пали́тиме на ньому дро́ва щора́нку, і кластиме на нього цілопалення, і палитиме на ньому лій мирних жертов.
<p>6 Огонь за́вжди горітиме на жертівнику, не погасне.
<p>7 А оце зако́н про хлібну жертву: Ааронові сини принесуть її перед лице Господнє до пе́реду жертівника.
<p>8 І ві́зьме він із неї жменею своєю з пшеничної муки́ хлібної жертви, та з оливи її, та ввесь ладан, що на хлібній жертві, та й спалить на жертівнику, — любі пахощі, <i>це</i> частина її, як пригадувальна для Господа.
<p>9 А позостале з неї їстимуть Аарон та сини його, — прі́сне буде їджене воно в святім місці, на подвір'ї скинії заповіту бу́дуть їсти її.
<p>10 Не буде пе́чена вона квашеною. Їхню частину — Я дав це з огняни́х Моїх жертов; вона — Найсвятіше, як жертва за гріх та жертва за провину.
<p>11 Кожен нащадок чоловічої статі поміж Ааронових дітей буде її їсти, — вічна постанова для ваших поколінь, — з огняни́х жертов Господніх. Усе, що доторкнеться до них, освя́титься“.
<p>12 І Господь промовляв до Мойсея, говорячи:
<p>13 „Оце жертва Аарона та синів його, що принесуть Господе́ві в дні пома́зання його: десята частина ефи́ пшени́чної муки, <i>це</i> постійна хлібна жертва: половина її — рано, а половина її — ввечорі.
<p>14 На лопа́тці в оливі буде вона зро́блена; принесеш її вимішану, випечену жертву хлібну <i>в</i> кусках принесеш, — любі пахощі для Господа.
<p>15 А пома́заний священик <i>зробить її</i> — замість нього зробить її <i>котрийсь</i> із синів його, — <i>це</i> вічна Господня постанова. Уся вона буде спалена.
<p>16 А кожна священикова хлібна жертва буде ціла, — не буде їджена“.
<p>17 І Господь промовляв до Мойсея, гово́рячи:
<p>18 „Промовляй до Аарона та до синів його, говорячи: Оце зако́н про жертву за гріх: На місці, де зарізується цілопа́лення, буде зарізувана жертва за гріх перед лицем Господнім, — Найсвятіше вона!
<p>19 Священик, що складає її як жертву за гріх, буде їсти її, — на місці святому буде вона їджена, на подвір'ї скинії заповіту.
<p>20 Усе, що доторкнеться до м'яса її, стане святе; а що з її крови покро́пить на оде́жу, — що покро́питься нею, те випереш на місці святому.
<p>21 А гли́няний по́суд, що в ньому вона ва́рена, буде розбитий. А якщо в мідянім по́суді була вона ва́рена, то буде ви́чищений до блиску й виполосканий водою.
<p>22 Кожен чоловічої статі із священиків буде їсти її, — Найсвятіше вона.
<p>23 А кожна жертва за гріх, що з крови її буде внесено до скинії заповіту на оку́плення в святині, не буде їджена, — в огні буде спалена.

<h4>7</h4>
<p>1 А оце зако́н жертви за провину, — Найсвятіше вона.
<p>2 На місці, де ріжуть цілопаления, заріжуть жертву за провину, а кров її священик покропить на жертівника навколо.
<p>3 А ввесь її лій із неї він принесе́, — курдюка́, і лій, що покриває ну́трощі,
<p>4 і оби́дві нирки, і лій, що на них, що на стегнах, а сальника на печінці здійме з нирками,
<p>5 та й спалить те священик на жертівнику, — <i>це</i> огняна́ жертва для Господа, жертва за провину вона.
<p>6 Кожен чоловічої статі серед священиків буде їсти її, — на місці святому буде вона їджена, Найсвятіше вона.
<p>7 Як про жертву за гріх, так само про жертву за провини — зако́н їм один: священикові, що очистить нею, йому вона буде.
<p>8 А священик, що приносить чиєсь цілопалення, — шкура цілопалення, яке приніс він, священикові, йому вона бу́де.
<p>9 І кожна жертва хлібна, що в печі буде печена, і кожна пригото́влена в горшку та на лопатці, — священикові, що приносить її, йому вона бу́де.
<p>10 А кожна хлібна жертва, мішана в оливі й суха, — буде вона всім синам Аароновим, як одному, так і другому.
<p>11 А оце зако́н про мирну жертву, що <i>хтось</i> принесе її Господе́ві.
<p>12 Якщо принесе її на подяку, то він принесе на жертву подяки прісні калачі́, мішані в оливі, і прісні коржі, помазані оливою, і вимішана пшенична мука, калачі, мішані в оливі.
<p>13 Разом із калачами ква́шеного хліба принесе він жертву свою, при мирній жертві подяки його.
<p>14 І принесе він <i>щось</i> одне з кожної жертви, — прино́шення для Господа; <i>це буде</i> священикові, що кро́пить кров мирної жертви, — буде йому.
<p>15 А м'ясо мирної жертви подяки його буде їджене в дні його жертви, — не позоставить із нього <i>нічо́го</i> до ра́нку.
<p>16 А якщо жертва його прино́шення — обі́тниця, або добровільний дар, то вона буде їджена в день прине́сення ним його жертви, а позостале з неї й назавтра буде їджене.
<p>17 А позостале з м'яса кривавої жертви в третім дні буде спалене.
<p>18 А якщо справді буде їджене з м'яса мирної жертви його в третім дні, то не буде вподо́баний той, хто прино́сить її, — <i>це</i> не буде залічене йому, буде не́чисть; а хто їстиме з неї, понесе свій гріх.
<p>19 А те м'ясо, що доторкнеться до чогось нечистого, не бу́де їджене, — на огні буде спа́лене. А м'ясо <i>чисте</i> — кожен чистий буде їсти м'ясо.
<p>20 А душа,<f>[2]</f> що буде їсти м'ясо з мирної жертви, що вона Господня, а не́чисть його на ньому, то буде вона винищена з наро́ду свого́.
<p>21 А коли хто доторкнеться до чогось нечистого, до нечистоти лю́дської, або до нечистої худоби, або до всього нечистого плазу́ючого, та <i>проте</i> буде їсти з м'яса мирної жертви, що Господня вона, то буде той ви́нищений із наро́ду свого“.
<p>22 І Господь промовляв до Мойсея, говорячи:
<p>23 „Кажи до Ізраїлевих синів, говорячи: жодного лою волового, ані овечого, ані козиного не бу́дете їсти.
<p>24 А лій із па́дла й лій пошмато́ваного буде вживаний для всякої потреби, але їсти — не будете їсти його́.
<p>25 Бо кожен, хто їсть лій із худоби, що з неї приносить огняну́ жертву для Господа, то душа та, що їсть, буде ви́нищена з наро́ду свого́.
<p>26 І жодної крови пта́ства та худоби не будете їсти по всіх ваших осе́лях.
<p>27 Кожна душа, що їстиме яку-будь кров, — то буде винищена душа та з-посеред наро́ду свого́“.
<p>28 І Господь промовляв до Мойсея, говорячи:
<p>29 „Промовляй до Ізраїлевих синів, говорячи: Хто приносить свою мирну жертву до Господа, <i>той</i> принесе своє прино́шення Господе́ві з своєї мирної жертви.
<p>30 Руки його принесу́ть огняні жертви Господні, — лій із грудиною, принесе груди́ну, щоб колиха́ти її, <i>як</i> колиха́ння перед Господнім лицем.
<p>31 І священик спалить той лій на же́ртівнику. А та грудина буде Ааронові та синам його.
<p>32 А праве стегно з мирних же́ртов ваших дасте священикові, <i>як</i> прино́шення.
<p>33 Хто з Ааро́нових синів приносить кров мирних жертов та лій, — йому буде на па́йку праве стегно́.
<p>34 Бо Я взяв від Ізраїлевих синів грудину колиха́ння й стегно прино́шення з мирних жертов їхніх, та й дав їх священикові Ааро́нові й синам його на вічну постанову від Ізраїлевих синів.
<p>35 Оце <i>ча́стка з</i> пома́зання Ааро́на та <i>частка з</i> пома́зання синів його з огняни́х же́ртов Господніх у день прино́шення їх на священнослу́ження Господе́ві,
<p>36 що наказав Госпо́дь давати їм у день їхнього пома́зання від Ізра́їлевих синів, — вічна постанова на їхні покоління!
<p>37 Оце зако́н про цілопа́лення, про хлібну жертву, і про жертву за гріх, і про жертву за прови́ну, і про посвя́чення, та про жертву мирну,
<p>38 що Госпо́дь наказав був Мойсеєві на Сіна́йській горі в день нака́зу Його Ізра́їлевим синам прино́сити жертви свої Господе́ві в Сіна́йській пусти́ні“.

<h4>8</h4>
<p>1 І Господь промовляв до Мойсея, говорячи:
<p>2 „Візьми Ааро́на та синів його з ним, і шати, і оливу пома́зання, і бичка жертви за гріх, і два барани́, і коша́ з опрісноками.
<p>3 І збери всю громаду до входу скинії заповіту“.
<p>4 І зробив Мойсей, як Госпо́дь наказав був йому. І зібралась громада до входу скинії заповіту.
<p>5 І промовив Мойсей до громади: „Оце та річ, що Господь наказав зробити“.
<p>6 І привів Мойсей Ааро́на й синів його, та й умив їх водою.
<p>7 І дав він на нього хіто́на, й опереза́в його поясом, і зодягнув його ша́тою, і дав на нього ефо́да, і оперезав його поясом ефоду, і прикріпив ним <i>ефода</i> на ньо́му.
<p>8 І поклав на нього нагру́дника, і дав до нагрудника урі́м та туммі́м.
<p>9 І поклав заво́я на голову його, і поклав на завоя спереду його золоту квітку, вінця святости, як Господь наказав був Мойсе́єві.
<p>10 І взяв Мойсей оливу пома́зання, і намастив скинію, і все, що в ній, та й освятив їх.
<p>11 І покропи́в він із неї сім раз на же́ртівника, і намастив жертівника та ввесь по́суд його, і вмивальницю та підставу її, щоб їх освятити.
<p>12 І вилив з оливи пома́зання на Ааро́нову голову, та й пома́зав його, щоб його посвятити.
<p>13 І привів Мойсей Ааро́нових синів, і зодягнув їх у хітони, й оперезав їх поясом, і поклав на них накриття́ <i>голови</i>, як Господь наказав був Мойсеєві.
<p>14 І підвів він бичка жертви за гріх, — і поклав Ааро́н та сини його свої ру́ки на голову того бичка жертви за гріх.
<p>15 І зарізав, і взяв Мойсей кро́ви і дав своїм пальцем на ро́ги навколо же́ртівника, — і очистив жертівника. А кров вилив до підстави жертівника, і освятив його для очища́ння на ньому.
<p>16 І взяв він увесь лій, що на ну́трощах, і сальника́ на печінці, і оби́дві ни́рки та їхній лій, — і Мойсей спалив на жертівнику.
<p>17 А бичка́, і шкуру його, і м'ясо його, і нечистість його спалив в огні поза табо́ром, як Господь наказав був Мойсеєві.
<p>18 І привів він барана́ цілопа́лення, — і поклали Ааро́н та сини його руки свої на голову барана.
<p>19 І зарізав, і покропив Мойсей кров'ю навколо жертівника.
<p>20 А барана розсік на куски його, — і Мойсей спалив голову, і куски, і товщ.
<p>21 А ну́трощі та голі́нки пообмивав водою. І Мойсей спалив ці́лого барана на жертівнику, — це цілопа́лення на па́хощі любі, це огняна́ жертва для Господа, як Господь наказав був Мойсеєві.
<p>22 І привів барана другого, барана посвя́чення. І поклали Аарон та сини його руки свої на голову того барана.
<p>23 І зарізав, і взяв Мойсей із кро́ви його та й дав на пи́пку правого вуха Ааро́нового й на великого пальця правої руки його, і на великого пальця правої ноги його.
<p>24 І привів Ааро́нових синів, і дав Мойсей із кро́ви тієї на пи́пку правого їхнього вуха, і на великого пальця правої руки їх, і на великого пальця правої ноги їх. І покропив Мойсей тією кров'ю жертівника навко́ло.
<p>25 І взяв він лій, і курдюка́, і ввесь лій, що на ну́трощах, і сальника на печінці, і оби́дві ни́рки й їх лій, і стегно́ правиці.
<p>26 А з коша́ з опрісноками, що перед лицем Господнім, узяв одного прі́сного калача та калача хлі́бного, одну оливу та одного коржика, і поклав на лої й на правім стегні́.
<p>27 І дав він усе на руки Ааро́на, і на руки синів його, і заколиха́в це, <i>як</i> колиха́ння перед Господнім лицем.
<p>28 І взяв це Мойсей із їхніх рук, та й спалив на жертівнику на цілопалення, — воно жертва посвячення, на пахощі любі, воно огняна жертва для Господа.
<p>29 І взяв Мойсей груди́ну та й заколиха́в її, <i>як</i> колиха́ння перед Господнім лицем, із барана́ посвяче́ння. Вона була́ для Мойсея на па́йку, як Господь наказав був Мойсеєві.
<p>30 І взяв Мойсей оливи пома́зання та кро́ви, що на жертівнику, і покропи́в на Ааро́на, на ша́ти його, і на синів його, і на ша́ти синів його з ним. І посвятив Аарона, ша́ти його, і синів його, і ша́ти синів його з ним.
<p>31 І сказав Мойсей до Ааро́на й до синів його: „Варіть м'ясо при вході скинії заповіту, і там бу́дете їсти його, і хліб, що в коші посвя́чення, як я наказав був, говорячи: Аарон та сини його будуть їсти його.
<p>32 А позостале з м'яса та з хліба спалите в огні.
<p>33 А із входу скинії заповіту не вийдете сім день, аж до дня ви́повнення днів вашого посвя́чення, бо Він буде сім день посвя́чувати вас.
<p>34 Як учинив я сьогодні, <i>так</i> наказав Госпо́дь робити, щоб очистити вас.
<p>35 А при вході скинії заповіту бу́дете сидіти день і ніч сім день, і будете вико́нувати варту Господню, — щоб вам не померти, бо так мені наказано“.
<p>36 І зробив Аарон та сини його все те, як наказав був Господь через Мойсея.

<h4>9</h4>
<p>1 І сталося восьмого дня, закликав Мойсей Ааро́на та синів його, та старши́х Ізраїлевих,
<p>2 та й сказав до Ааро́на: „Візьми собі теля з худоби великої, на жертву за гріх, і барана́ на цілопа́лення, безвадних, і принеси перед Господнє лице.
<p>3 А до синів Ізраїлевих будеш казати, говорячи: Візьміть козла на жертву за гріх, і теля й ягня однорічних, без вад, на цілопа́лення,
<p>4 і вола, і барана на жертву мирну, на зарі́з перед Господнім лицем, і хлі́бну жертву, мішану в оливі, бо сьогодні об'я́виться вам Госпо́дь“.
<p>5 І вони взяли, що наказав був Мойсей, перед скинію заповіту. І прийшла вся громада, та й стала перед Господнім лицем.
<p>6 І сказав Мойсей: „Оце та річ, що Господь наказав був, — зро́бите, і об'я́виться вам слава Господня“.
<p>7 І сказав Мойсей до Ааро́на: „Підійди до жертівника, і вчини свою жертву за гріх та своє цілопа́лення, і очисти себе та наро́д, і вчини жертву за наро́д, і очисти їх, як наказав був Господь“.
<p>8 І підійшов Ааро́н до жертівника, та й зарізав теля жертви за свій гріх.
<p>9 А сини Ааро́нові прине́сли до нього кров, — і вмочив він свого пальця в кров, та й дав на роги же́ртівника, а кров вилив до підстави жертівника.
<p>10 А лій і нирки та сальника́ на печінці з жертви за гріх спалив на жертівнику, як Господь наказав був Мойсеєві,
<p>11 а м'ясо та шкуру спалив в огні поза табо́ром.
<p>12 І зарізав він <i>жертву</i> цілопа́лення, а Ааро́нові сини подали йому кров, і він покропив на жертівника навко́ло.
<p>13 А цілопа́лення — достачали йому його части́нами, і голову, а він палив на жертівнику.
<p>14 І обмив він ну́трощі та голінки, і спалив на цілопа́ленні на жертівнику.
<p>15 І приніс він жертву за наро́д, і взяв козла́ жертви за гріх наро́ду, та й зарізав його, — і склав його в жертві за гріх, як <i>і</i> першого.
<p>16 І він приніс цілопа́лення, і вчинив його за постановою.
<p>17 І він приніс хлі́бну жертву, і наповнив із неї руку свою, та й спалив на жертівнику, крім цілопа́лення ранко́вого.
<p>18 І зарізав він вола й барана — жертву мирну, що <i>належить</i> наро́дові, а сини Ааро́нові прине́сли йому кров, і він покропив нею жертівника навко́ло,
<p>19 і <i>прине́сли</i> лій з вола та з барана, курдюка́, і <i>лій</i>, що покриває ну́трощі, і нирки, і сальника на печінці.
<p>20 І поклали вони лій на груди́ну, а він спалив лій на жертівнику.
<p>21 А груди́ну та праве стегно́ Ааро́н колиха́в, <i>як</i> колиха́ння перед Господнім лицем, як наказав був Мойсей.
<p>22 І підняв Ааро́н свої руки до наро́ду, та й поблагословив його, і зійшов від прино́шення жертви за гріх і цілопа́лення та мирної жертви.
<p>23 І ввійшов Мойсей та Ааро́н до скинії заповіту; і вийшли вони, і поблагословили наро́д, — і слава Господня показалася всьому наро́дові.
<p>24 І вийшов огонь від лиця Господнього, і спалив на же́ртівнику цілопа́лення та товщ. А ввесь наро́д бачив <i>це</i>, — і закричали вони з радости, та й попа́дали на обличчя свої.

<h4>10</h4>
<p>1 І взяли́ Ааро́нові сини, Нада́в та Аві́гу, кожен кадильницю свою, і дали́ в них огню, і поклали на ньому кадило, і прине́сли перед Господнє лице чужий огонь, якого Він не наказав був <i>прино́сити</i> їм.
<p>2 І вийшов огонь від лиця Господнього, та й спалив їх, — і вони повмирали перед Господнім лицем.
<p>3 І сказав Мойсей до Ааро́на: „Це <i>те</i>, про що говорив був Господь, кажучи: Серед близьки́х Моїх Я буду освя́чений, і перед усім наро́дом буду просла́влений“. І замовк Аарон.
<p>4 І покликав Мойсей Мисаїла та Елцафана, синів Уззіїла, Ааро́нового дя́дька, та й промовив до них: „Підійдіть, винесіть братів своїх із святині поза та́бір“.
<p>5 І вони підійшли, та й винесли <i>їх</i> в їхніх хітонах поза та́бір, як наказав був Мойсей.
<p>6 І сказав Мойсей до Аарона, та до Елеазара й до Ітамара, синів його: „Голів ваших не відкривайте, і одеж ваших не роздирайте, — щоб вам не померти, і щоб на всю громаду не розгнівався Він. А брати ваші, — увесь дім Ізраїлів будуть оплакувати те спа́лення, що спалив Господь.
<p>7 А зо входу скинії заповіту не ви́йдете ви, щоб не померти, бо на вас олива Господнього пома́зання“. І зробили вони за Мойсеєвим словом.
<p>8 А Господь промовляв до Ааро́на, говорячи:
<p>9 „Вина та п'янко́го напою не пий ані ти, ані сини твої з тобою при вході вашім до скинії заповіту, — щоб вам не померти. <i>Це</i> вічна постанова для ваших поколінь,
<p>10 і щоб розрізняти між святістю й між несвятістю, і між нечистим та між чистим,
<p>11 і щоб навчати Ізра́їлевих синів усіх постанов, про що́ говорив до них Господь через Мойсея“.
<p>12 І Мойсей промовляв до Ааро́на та до Елеазара й до Ітамара, позосталих синів його: „Візьміть хлі́бну жертву, полишену з огняни́х Господніх же́ртов, та й їжте її прісну при жертівнику, бо це — Найсвятіше.
<p>13 І будете їсти її в місці святому, бо вона — уставова пайка твоя й уставова пайка синів твоїх з огняни́х жертов Господніх, бо так мені наказано.
<p>14 А грудину колиха́ння та стегно́ прино́шення будете їсти в місці чистому, ти й сини твої, та твої до́чки з тобою, бо уставова пайка твоя й уставова пайка синів твоїх дані з мирних жертов Ізраїлевих синів.
<p>15 Стегно́ прино́шення й груди́ну колиха́ння на огняни́х жертвах лою принесуть вони, щоб колихати <i>як</i> колихання перед Господнім лицем. І буде <i>це</i> для тебе та для синів твоїх з тобою на вічну постанову, як наказав Господь“.
<p>16 А козла жертви за гріх пильно шукав Мойсей, і ось він був спа́лений. І розгнівався на Елеазара й на Ітамара, позосталих Ааронових синів, кажучи:
<p>17 „Чому ви не з'їли жертви за гріх у місці святому? Бо вона — Найсвятіше, і її я дав вам, щоб унева́жнити провину громади, щоб очистити їх перед Господнім лицем.
<p>18 Тож не внесено крови її до святині всере́дину. Будете конче їсти її в святині, як я наказав“.
<p>19 І промовляв Ааро́н до Мойсея: „От сьогодні прине́сли вони свою жертву за гріх і цілопа́лення своє перед Господнє лице, — і трапилося мені оце. А буду я їсти жертву за гріх сьогодні, — чи буде <i>це</i> добре в Господніх оча́х?“
<p>20 І почув Мойсей, — і було́ <i>це</i> добре в його оча́х.

<h4>11</h4>
<p>1 І Господь промовляв до Мойсея та до Аарона, гово́рячи їм:
<p>2 „Промовляйте до Ізраїлевих синів, ка́жучи: Оце та звірина́, що будете їсти зо всієї худоби, що на землі:
<p>3 Кожну з худоби, що має розді́лені копи́та, і що має копита роздво́єні розривом, що жує жу́йку, — її будете їсти.
<p>4 Тільки цього не будете їсти з тих, що жують жуйку, і з тих, що мають розділені копи́та: верблю́да, бо він жує жуйку, та розділених копит не має, — нечистий він для вас.
<p>5 І тушка́нчика, бо він жує жуйку, та не має розді́лених копи́т, — нечистий він для вас.
<p>6 І зайця, бо він жує жуйку, та не має розді́лених копит, — нечистий він для вас.
<p>7 І свині́, бо вона має розділені ра́тиці, і має ра́тиці роздво́єні розри́вом, та жуйки не жує, — нечиста вона для вас.
<p>8 Їхнього м'яса не будете їсти, а до їхнього па́дла не будете доторкатися, — нечисте воно для вас.
<p>9 Оце будете їсти зо всього, що в воді: усе, що має плавці́ та луску́ в воді, у морях та в річка́х, — їх будете їсти.
<p>10 А все, що не має плавці́в та луски́ в морях і в річках, зо всього, що рої́ться в воді, і зо всього, що пливає в воді, — гидо́та вони для вас!
<p>11 І вони будуть гидо́та для вас, — їхнього м'яса не будете їсти, а їхнього па́дла будете бри́дитися.
<p>12 Усе, що не має плавців та луски́ в воді, — гидота воно для вас.
<p>13 А з пта́ства будете бри́дитися оцього, — не будете їх їсти, гидота вони: орла, грифа й морського орла,
<p>14 і коршака, і сокола за родом його,
<p>15 усякого крука за родом його,
<p>16 і струся, і сови, і яструба за родом його,
<p>17 і пугача, і рибалки, та і́біса,
<p>18 і лебедя, і пелікана, і сича,
<p>19 і бусла, чаплі за родом її, і одуда, і нетопира.
<p>20 Уся комашня́, що ходить на чотирьох, — гидота вона для вас.
<p>21 Тільки те будете їсти зо всієї комашні, що ходить на чотирьох, що має голінки вище своїх ніг, щоб ними скакати на землі.
<p>22 Оці серед них будете їсти: сарану́ за родом її, і сол'ам за родом його, і харґол за родом його, і хаґав за родом його.
<p>23 А вся га́дина летюча, що має чотири ноги, — гидота вона для вас.
<p>24 І через них ви будете ставати нечисті: кожен, хто доторкнеться до їхнього па́дла, буде нечистий аж до вечора.
<p>25 А кожен, хто понесе <i>що</i> з їхнього падла, випере одежу свою, і буде нечистий аж до вечора.
<p>26 Щодо всякої худоби, що має розділене копи́то, і що не має роздвоєного розривом копита, і жуйки не жує, — нечисті вони для вас. Кожен, хто доторкнеться до них, буде нечистий.
<p>27 А кожне серед усякої звірини́, що ходить на лапах своїх, що ходить на чотирьох, — нечисті вони для вас. Кожен, хто доторкнеться до їхнього па́дла, буде нечистий аж до вечора.
<p>28 А хто носить їхнє па́дло, випере одежу свою, і буде нечистий аж до вечора. Нечисті вони для вас.
<p>29 А оце вам нечисте серед плазуні́в, що плазу́ють по землі: кріт, і миша, і ящірка за родом її,
<p>30 і ховрах, і щур, і слимак, і їжак, і тхір.
<p>31 Оці нечисті для вас серед усього плазуючого. Кожен, хто доторкнеться до них, коли вони мертві, буде нечистий аж до вечора.
<p>32 І все, що впаде на нього, коли вони мертві, буде нечисте, кожна річ, — з дерева, або з одежі, або зо шкури, або з грубої ткани́ни, кожна річ, що вживається до праці, — в воду треба покласти їх, і будуть нечисті аж до вечора, а <i>пото́му</i> стануть чистими.
<p>33 А всякий гли́няний по́суд, що з них упаде <i>що</i> до його сере́дини, — усе, що в сере́дині його, стане нечисте, а його розі́б'єте.
<p>34 Кожна ї́жа, що їсться, на якій була вода <i>з такого посуду</i>, буде нечиста; а кожен напі́й, що п'ється, у кожнім <i>такім</i> по́суді стане нечистим.
<p>35 І все, що на нього впаде з їхнього па́дла, стане нечисте: піч та огнище буде розва́лене, — вони нечисті, і нечисті будуть для вас.
<p>36 Тільки джерело́ та яма, збір води, бу́дуть чисті. А хто доторкнеться до їхнього падла, буде нечистий.
<p>37 А коли що впаде з їхнього падла на всяке насіння сівби́, що сіється, — чисте воно.
<p>38 А коли буде налита вода на насіння, і впаде на нього з їхнього падла, нечисте воно для вас.
<p>39 А коли помре <i>що</i> з худоби, що вона на ї́жу для вас, то хто доторкнеться па́дла її, той буде нечистий аж до вечора.
<p>40 А хто їсть із па́дла її, той випере одежу свою, і буде нечистий аж до вечора. І хто носить па́дло її, той випере одежу свою, і буде нечистий аж до вечора.
<p>41 А все плазу́юче, що плазу́є по землі, гидота воно, — не буде їстися.
<p>42 Усе, що по́взає на животі, і все, що по́взає на чотирьох, аж до всього, що багатоножне, усе плазуюче, що плазує по землі, — не будете їх їсти, бо гидота вони.
<p>43 Не занечищуйте душ своїх усім плазуючим, що плазує, — і не зро́битеся нечисті ними, і не станете нечисті ними.
<p>44 Бо Я — Господь, Бог ваш, і ви освя́титеся, і будьте святі, бо святий Я, і не занечищуйте душ своїх усяким плазуючим, що плазує по землі.
<p>45 Бо Я — Госпо́дь, що вивів вас із єгипетського кра́ю, щоб бути для вас Богом. І будьте святі, бо святий Я.
<p>46 Оце зако́н про худобу, і про пта́ство, і про всяку живу звірину́, що рухається в воді, і про всяку душу,<f>[3]</f> що плазує по землі,
<p>47 щоб відділювати між нечистим та між чистим, і між звіриною, що їсться, та між звіриною, що не їсться“.

<h4>12</h4>
<p>1 І Господь промовляв до Мойсея, говорячи:
<p>2 „Промовляй до Ізра́їлевих синів, говорячи: Коли жінка зачне́, і породить <i>дитя</i> чоловічої статі, то буде нечиста сім день; як за днів нечистоти місячного її, буде нечиста вона.
<p>3 А во́сьмого дня буде обрі́зане тіло крайньої плоті його.
<p>4 І буде вона сидіти в кро́ві очи́щення тридцять день і три дні. До всякої святощі не буде вона доторкатися, а до святині не вві́йде аж до ви́повнення днів очи́щення її.
<p>5 А якщо породить <i>дитя</i> жіночої статі, то буде нечиста вона два тижні, як за нечистости її <i>місячної</i>, і буде сидіти вона на крові очи́щення шістдеся́т день і шість день.
<p>6 А по ви́повненні днів очищення її за сина або за дочку, принесе вона однорічне ягня на цілопа́лення, та голубеня́ або го́рлицю на жертву за гріх, до входу скинії заповіту до священика.
<p>7 І він принесе це перед Господнє лице, і очистить її, і вона очи́ститься від джерела́ своєї кро́ви. Це зако́н про породі́ллю <i>дитини</i> чоловічої або жіночої статі.
<p>8 А коли рука її не спромо́жеться на ягня, то ві́зьме вона дві го́рлиці або двоє голубеня́т, — одне на цілопа́лення й одне на жертву за гріх, й очи́стить її священик, — і вона стане чиста“.

<h4>13</h4>
<p>1 І Господь промовляв до Мойсея й Аарона, говорячи:
<p>2 „Чолові́к, коли буде на шкурі тіла його́ напу́хлина, або лиша́й, або біла пляма, і буде на шкурі тіла його <i>ніби</i> боля́чка прока́зи, то буде спрова́джений він до священика Ааро́на або одного з синів його, священиків.
<p>3 І огляне священик ту боля́чку на шкурі тіла, а воло́сся на болячці перемінилося на біле, і вигляд болячки глибший від шкури тіла його, — болячка прокази воно. І огляне її священик, і ви́знає його за нечистого.
<p>4 А якщо болячка — біла вона на шкурі тіла його, а вигляд її не глибший від шкури, і волосся її не перемінилося на біле, то замкне священик хворого на сім день.
<p>5 І огляне її священик сьомого дня, а ось — болячка, на погляд його, спинилася, не поши́рилася та болячка по шкурі, то замкне його священик удруге на сім день.
<p>6 І огляне його священик сьо́мого дня вдруге, а ось — боля́чка поблідла, не поши́рилася та болячка по шкурі, то священик ви́знає його за чистого, — лишай вона. І випере він одежу свою та й стане чистий.
<p>7 А якщо справді поши́риться лишай той по шкурі по я́вленні священику на очищення його, то я́виться він удруге до священика.
<p>8 І огляне священик, а ось — лишай той поши́рився по шкурі, то священик визнає його за нечистого, — прока́за воно.
<p>9 Коли буде на люди́ні болячка прокази, то буде приведена до священика.
<p>10 І огляне священик, а ось на шкурі біла напу́хлина, і вона перемінила волосся на біле, і на напухлині ріст живого м'яса,
<p>11 то це стара прока́за на шкурі тіла його. І священик визнає його за нечистого, але не замкне<f>[4]</f> його, бо справді <i>давно</i> він нечистий.
<p>12 А якщо справді кинеться та прока́за по шкурі, і покриє та проказа всю шкуру хворого від голови його аж до ніг його, куди лиш глянуть очі священикові,
<p>13 і огляне священик, а ось — проказа та покрила все тіло його, то він визнає за чисту ту болячку: вся вона перемінилася на білу, — чиста вона.
<p>14 А того дня, коли в ній побачиться живе м'ясо, він стане нечистий.
<p>15 І огляне священик живе м'ясо, і визнає його за нечистого; те живе м'ясо — нечисте воно, прока́за воно.
<p>16 Або коли живе м'ясо зно́ву перемі́ниться на біле, то він при́йде до священика.
<p>17 І огляне його священик, а ось — перемінилася болячка на білу, то священик визнає ту болячку за чисту, — чиста вона.
<p>18 А тіло, коли буде на ньому на шкурі його гноя́к, і він ви́лікуваний,
<p>19 а на місці гнояка́ буде біла напу́хлина, або біла, червоня́ва пляма, то покажеться священикові.
<p>20 І огляне священик, а ось — вигляд її нижчий від шкури, а волосся її перемінилося на біле, то священик визнає її за нечисту, — болячка прокази вона, вона кинулась на гнояку́.
<p>21 А якщо огляне її священик, а ось — нема в ній білого волосся, і вона не нижча від шкури, і вона бліда, то замкне його священик на сім день.
<p>22 А якщо справді пошириться по шкурі, то священик ви́знає його за нечистого, — болячка <i>прока́зи</i> вона.
<p>23 А якщо біла пляма спинилася на своєму місці, не поши́рилася, — вона струп чиряка́, і священик ви́знає його за чистого.
<p>24 Або тіло, коли буде на шкурі його опа́лення <i>від</i> огню, і буде заріст того опа́лення плямкою білою червонявою або білою,
<p>25 то огляне її священик, а ось — перемінилось волосся в плямі на біле, а вид її глибший від шкури, — проказа вона, в опа́ленні кинулась. І визнає священик його за нечистого, — болячка прокази вона.
<p>26 А якщо священик огляне її, а ось у плямі нема білого волосу, і вона не нижча від шкури, і вона бліда́, то священик замкне його на сім день.
<p>27 І огляне його священик во́сьмого дня. Якщо справді поши́риться по шкурі, то священик визнає його за нечистого — болячка проркази вона.
<p>28 А якщо пляма спи́ниться на своїм місці, не поши́рилася по шкурі, і вона бліда́, — вона напухлина опа́лення. І священик визнає його за чистого, бо струп опа́лення вона.
<p>29 А чоловік або жінка, коли буде на кому болячка на голові або на бороді,
<p>30 то священик огляне ту болячку, а ось — вид її глибший від шкури, а в ній жовтий, тонки́й волос, то священик ви́знає його за нечисту, — па́рші вона, вона прока́за голови або бороди.
<p>31 А коли священик огляне болячку па́ршів, а ось — вид її не глибший від шкури, і в ній нема чорного во́лосу, то священик замкне хворого на парші на сім день.
<p>32 І огляне священик ту болячку сьо́мого дня, а ось — не поши́рилися парші, і волосся в них не стали жовті, а вид паршів не глибший від шкури,
<p>33 то він пого́литься, а паршів не поголить. І замкне священик хворого на парші вдруге на сім день.
<p>34 І огляне священик па́рші сьомого дня, а ось — парші не поши́рилися по шкурі, і їхній вид не глибший від шкури, то священик визнає його за чистого, — і він випере одежу свою, і стане чистий.
<p>35 А якщо справді поши́ряться па́рші по шкурі по його очи́щенні,
<p>36 то священик огляне його, а ось — поши́рились парші по шкурі, то священик не буде досліджувати щодо жовтого волосся, — нечистий він.
<p>37 А якщо, на його погляд, парші спини́лися, і в них виросло чорне волосся, то парші ви́лікувані, — він чистий. І священик визнає його за чистого.
<p>38 А чоловік або жінка, коли на шкурі їхнього тіла буде багато білих плям,
<p>39 то огляне священик, а ось — на шкурі їхнього тіла бліді білі плями, — лишай воно, кинувся на шкурі, чистий він.
<p>40 А коли в кого облізе голова його, лисий він, — він чистий.
<p>41 А якщо голова його облізла спереду його, лисий він спе́реду, — він чистий.
<p>42 А коли на ли́сині ззаду або на лисині спе́реду буде біла червонява болячка, — <i>це</i> проказа, кинулась вона в лисині за́дній його або в лисині пере́дній його.
<p>43 І огляне його священик, а ось напухлина болячки біла червонява в лисині задній його або в лисині передній його, як вигляд прокази на шкурі тіла,
<p>44 то це чоловік прокаже́ний, — нечистий він. Конче визнає священик його за нечистого, — на голові його болячка його.
<p>45 А прокаже́ний, що проказа на ньому, — одежа його буде розде́рта, а голова його буде відкрита, і по у́ста закриє, і буде кричати: „Нечистий, нечистий!“
<p>46 По всі дні, коли болячка на ньому, буде нечистий, — він нечистий. Самітний буде пробува́ти він, — поза табо́ром оселя його.
<p>47 А одежа, коли буде на ній зараза прокази, на одежі вовняній або на одежі льняній,
<p>48 або на нитці прямовісній, або на нитці позе́мій із льону та вовни, або на шкурі, або на всякім шкурянім ви́робі,
<p>49 і буде та зараза зеленя́ва або червоня́ва на одежі, або на шкурі, або на нитці прямовісній, або на нитці поземій, або на всякій шкуряній речі, — зараза прокази воно. І буде воно показане священикові.
<p>50 І огляне священик ту зара́зу, та й замкне заразливе на сім день.
<p>51 А дня сьомого огляне він ту заразу; коли зараза та поши́рилася на одежі, або на нитці прямові́сній, або на нитці позе́мій, або на шкурі, на всьому, що зро́блене зо шкури, — та зараза злосли́ва проказа, нечиста вона.
<p>52 І він спалить ту одежу, або нитку прямовісну, або нитку позему в вовні або в льоні, або всяку річ шкуряну́, що буде на ній зараза, — бо злослива проказа <i>це</i>, огнем буде спа́лена.
<p>53 А якщо священик побачить, а ось — не поши́рилася зараза на одежі, або на нитці прямовісній, або на нитці поземій, або на всякій речі шкуряній,
<p>54 то священик накаже, і виперуть те, що на ньому зараза. І він замкне́ те вдруге на сім день.
<p>55 І огляне священик заразу по ви́пранні, і ось, — зараза не перемінила свого вигляду, і зараза не поши́рилася, — нечиста вона, огнем її спалите; вона загли́блення на стороні його передній або на стороні його задній.
<p>56 А якщо священик побачив, а ось — зараза та зблідла по ви́пранні її, то він віді́рве її від одежі або від шкури, або від нитки прямовісної, або від нитки поземої.
<p>57 А якщо вона покажеться ще на одежі, або на нитці прямовісній, або на нитці поземій, або на якій шкуряній речі, — то це ши́риться вона, огнем спалиш те, що на ньому та зараза.
<p>58 А одежа, або нитка прямовісна, або нитка позе́ма, або яка шкуряна́ річ, що випереш і зійде від них та зараза, то буде випрана вдруге, — і буде чиста.
<p>59 Оце зако́н про хворобу прокази на одежі вовняній або на льняній, або на нитці прямовісній, або на нитці позе́мій, або на шкурі, — на очи́щення її або на призна́ння її за нечисту“.

<h4>14</h4>
<p>1 І Господь промовляв до Мойсея, говорячи:
<p>2 „Оце буде зако́н про прокаже́ного в дні очи́щення його: І буде він приве́дений до священика.
<p>3 І ви́йде священик поза та́бір, і огляне священик, а ось — ви́лікувана хвороба прокази в прокаже́ного,
<p>4 то священик накаже, і візьме для очищуваного двох живих чистих птахів, і ке́дрового дерева, і червону нитку, та ісо́пу.
<p>5 І накаже священик, і заріже одно́го пта́ха до гли́няного по́суду над живою водою.<f>[5]</f>
<p>6 Птаха живого — він візьме його, і ке́дрового дерева, і червону нитку, та ісопу, і вмочить їх та живого птаха в крові птаха, зарізаного над живою водою.
<p>7 І покро́пить на очи́щуваного від прокази сім раз, та й очистить його, а живого птаха пустить у поле.
<p>8 А очи́щуваний випере одежу свою й поголить усе волосся своє, і обмиється в воді, — стане чистий. А потому вві́йде до табо́ру, і буде жити поза наме́том своїм сім день.
<p>9 І станеться сьомого дня, поголить він усе волосся своє, свою голову, і бороду свою, і брови очей своїх, і все волосся своє оголить, і випере одежу свою, і вимиє тіло своє в воді, — і стане він чистий.
<p>10 А во́сьмого дня візьме він двоє баранців безва́дних, і одну однорічну безвадну вівцю́ і три десятих пшеничної муки, — жертва хлі́бна, мішана в оливі, і одного лоґа<f>[6]</f> оливи.
<p>11 І поставить священик, що очищує, чоловіка очищуваного з ними перед Господнім лицем при вході скинії заповіту.
<p>12 І ві́зьме священик одного баранця, і принесе його на жертву за гріх, та лоґа<f>[6]</f> оливи, та й буде колихати їх, <i>як</i> колиха́ння перед Господнім лицем.
<p>13 І він заріже того баранця в місці, де ріже жертву за гріх і цілопа́лення, у місці святині, бо як жертва за гріх та жертва за провину, — вона для священика, найсвятіше вона.
<p>14 І ві́зьме священик крови жертви за провину, та й дасть священик на пи́пку правого вуха очищуваного, і на великого пальця правої руки його та на великого пальця правої ноги його.
<p>15 І ві́зьме священик з лоґу оливи, та й виллє на ліву долоню свою.<f>[6]</f>
<p>16 І вмочить священик правого пальця свого в оливу, що на лівій долоні його, і покропить з оливи пальцем своїм сім раз перед Господнім лицем.
<p>17 А з решти оливи, що на долоні його, священик дасть на пипку правого вуха очищуваного, і на великого пальця правої руки його та на великого пальця правої ноги його на кров жертви за провину.
<p>18 А позостале з оливи, що на долоні священиковій, дасть на голову очищуваного. І священик очистить його перед Господнім лицем.
<p>19 І вчинить священик жертву за гріх, і очистить очищуваного з нечистоти́ його, а по́тім заріже цілопа́лення.
<p>20 І зложить священик те цілопалення та ту хлібну жертву на жертівнику, і священик очистить його, — і стане він чистий.
<p>21 А якщо він бідний, і рука його неспромо́жна, то ві́зьме одного баранця на жертву за провину на колиха́ння, щоб очистити його, і одну десяту <i>ефи́</i> пшеничної муки, мішану в оливі, і лоґа оливи,
<p>22 та дві го́рлиці або двоє голубеня́т, на що спроможна рука його, і буде одне — жертва за гріх, а одне — цілопа́лення.
<p>23 І він принесе їх восьмого дня на своє очи́щення до священика, до входу скинії заповіту перед Господнє лице.
<p>24 І ві́зьме священик ягня жертви за провину й лоґа оливи, та й буде колихати їх священик, <i>як</i> колиха́ння перед Господнім лицем.
<p>25 І заріже ягня жертви за провину, і ві́зьме священик кро́ви жертви за провину, та й дасть на пипку правого вуха очищуваного, і на великого пальця правої руки його та на великого пальця правої ноги його.
<p>26 А з оливи виллє священик на ліву доло́ню свою.<f>[6]</f>
<p>27 І покро́пить священик своїм правим пальцем з оливи, що на лівій доло́ні його, сім раз перед Господнім лицем.
<p>28 І дасть священик із оливи, що на долоні його, на пи́пку правого вуха очищуваного, і на великого пальця правої руки його та на великого пальця правої ноги його, на місце крови жертви за провину.
<p>29 А позостале з оливи, що на священиковій долоні, дасть на голову очищуваного на очи́щення його перед Господнім лицем.
<p>30 І він споряди́ть одну з горлиць або з голубенят із того, на що спромо́жна рука його,
<p>31 на що спромо́жна рука його, одне — жертва за гріх, а одне — цілопа́лення понад жертву хлі́бну. І очистить священик очищуваного перед Господнім лицем.
<p>32 Оце зако́н <i>про того</i>, що в ньому хвороба прокази, що рука його неспромо́жна при очищенні його“.
<p>33 І Господь промовляв до Мойсея й до Аарона, говорячи:
<p>34 „Коли ви вві́йдете до ханаа́нського Кра́ю, що Я даю вам на володі́ння, і наведу́ хворобу прокази на доми Кра́ю вашого володіння,
<p>35 то при́йде той, що його той дім, та й скаже священикові, говорячи: „Ніби зараза показалася мені в домі“.
<p>36 І накаже священик, і опорожнять той дім, поки при́йде священик, щоб оглянути заразу, — щоб не стало нечистим усе, що в домі. А пото́му вві́йде священик, щоб оглянути той дім.
<p>37 І він огляне заразу, і ось — у стінах дому загли́блення зеленя́ві або червоня́ві, а їхній вид нижчий від стіни.
<p>38 І вийде священик із того дому до ви́ходу дому того, і замкне́ той дім на сім день.
<p>39 І ве́рнеться священик сьомого дня та й огляне, а ось — поши́рилася та зараза на сті́нах того дому.
<p>40 І накаже священик, і витягнуть каміння, що на них та зараза, та й кинуть їх поза місто, до місця нечистого.
<p>41 А дім той він ви́шкребе зсере́дини кругом, а глину, що ви́шкребли, ви́сиплють поза містом, до нечистого місця.
<p>42 І ві́зьмуть інше каміння, і покладуть замість того каміння, і ві́зьме інший тинк і обтинку́є той дім.
<p>43 А якщо вернеться та зараза, і кинеться в домі по ви́тягненні того каміння й по ви́шкребанні того дому й по обтинкува́нні,
<p>44 то вві́йде священик і огляне, а ось — поши́рилася та зараза в тім домі, — проказа злосли́ва вона в тім домі, нечистий він.
<p>45 І розвалить той дім, і каміння його, і дерево його, і ввесь тинк дому, і винесе поза місто, до нечистого місця.
<p>46 А хто входить до того дому всі дні, коли він замикав його, той буде нечистий аж до вечора.
<p>47 А хто лежить у тім домі, той випере одежу свою, і хто їсть у тім домі, той випере одежу свою.
<p>48 А якщо зно́ву ввійде священик і побачить, а ось — не поши́рилася зараза в домі по обтинкува́нні дому, то священик ви́знає той дім за чистий, бо зараза ви́лікувана.
<p>49 І візьме він на очи́щення того дому два птахи, і ке́дрового де́рева, і че́рвені, та ісо́пу.
<p>50 І заріже одно́го птаха до гли́няного по́суду над живою<f>[7]</f> водою.
<p>51 І візьме він ке́дрового дерева, та ісо́пу, і че́рвені, і живого птаха, та й умочить їх у крові зарізаного птаха та в живій<f>[7]</f> воді, — і сім раз покропить на той дім.
<p>52 І очистить він той дім пташи́ною кров'ю, і живою водою, і птахом живим, і ке́дровим деревом, і ісопом, і че́рвенню.
<p>53 І пустить він живого птаха поза місто на поле, і очистить дім той, — і він стане чистий.
<p>54 Оце зако́н для всякої хвороби прокази та для па́ршів,
<p>55 і для прокази одежі, і для дому,
<p>56 і для напу́хлини, і для лишаю, і для білої плями, —
<p>57 для навча́ння на день занечи́щення й на день відчи́щення. Оце зако́н про проказу“.

<h4>15</h4>
<p>1 І Господь промовляв до Мойсея й до Ааро́на, говорячи:
<p>2 „Промовляйте до Ізра́їлевих синів і скажіть їм: Кожен чоловік, коли з його тіла текти́ме те́ча його, — нечистий він.
<p>3 А це буде про нечистість його в течі його: коли тіло його випускає течу свою, або коли в тілі його заде́ржалась те́ча його́, — воно нечистість його.
<p>4 Кожне ло́же, що течи́вий ляже на ньому, буде нечисте, і кожна річ, що він сяде на ній, буде нечиста.
<p>5 І кожен, хто доторкнеться ложа його, випере свою одежу й обмиється в воді, і буде нечистий аж до вечора.
<p>6 А хто сяде на річ, що на ній сидів течи́вий, той випере одежу свою й обмиється в воді, і буде нечистий аж до вечора.
<p>7 А хто доторкнеться до тіла течивого, той випере одежу свою й обмиється в воді, і буде нечистий аж до вечора.
<p>8 А коли течи́вий плюне на чистого, то випере той одежу свою й обмиється в воді, і буде нечистий аж до вечора.
<p>9 І кожен по́віз, що на нім конно їде течивий, буде нечистий.
<p>10 І кожен, хто доторкнеться до всього, що буде під ним, буде нечистий аж до вечора. А хто їх носить, той випере одежу свою й обмиється в воді, і буде нечистий аж до вечора.
<p>11 І кожен, кого доторкнеться течивий, — а рук своїх він не обілля́в водою, — то випере він одежу свою й обмиється в воді, і буде нечистий аж до вечора.
<p>12 А гли́няний по́суд, що його доторкнеться течи́вий, буде розбитий, а кожен по́суд дерев'яний буде обмитий водою.
<p>13 А коли течивий стане чистий від течі своєї, то він відлічить сім день на своє очи́щення, — і випере одежу свою, і обмиє тіло своє в живій воді, — і стане чистий.
<p>14 А восьмого дня він візьме собі дві горлиці або двоє голубенят, та й при́йде перед лице Господнє до входу скинії заповіту, і дасть їх священикові.
<p>15 І споряди́ть їх священик: одне — жертвою за гріх, а одне — цілопа́ленням, та й очистить священик його перед Господнім лицем від те́чі його.
<p>16 А чоловік, коли вийде з нього насіння парува́ння, то обмиє в воді все тіло своє, і буде нечистий аж до вечора.
<p>17 А всяка одежа й всяка шкура, що на ній буде насіння парува́ння, то вона буде ви́прана в воді, і буде нечиста аж до вечора.
<p>18 І жінка, що чоловік лежатиме з нею <i>на</i> парува́ння, то обмиються вони в воді, і будуть нечисті аж до вечора.
<p>19 А жінка, коли буде течи́ва, — кров буде те́чею її в тілі її — то сім день буде в своїй нечистості, а кожен, хто доторкнеться її, буде нечистий аж до вечора.
<p>20 І все, на чо́му вона лежатиме в нечи́стості своїй, буде нечисте; і все, на чому вона сяде, буде нечисте.
<p>21 А кожен, хто доторкнеться до місця лежа́ння її, той випере одежу свою й обмиється в воді, і буде нечистий аж до вечора.
<p>22 А кожен, хто доторкнеться до всякої речі, на якій вона сидить, той випере одежу свою й обмиється в воді, і буде нечистий аж до вечора.
<p>23 А якщо <i>було́ б щось</i> на ложі або на тій речі, що вона сиділа на ній, і він доторкнеться того, то буде нечистий аж до вечора.
<p>24 А якщо буде лежати чоловік із нею, то нечистість її буде на ньому, і буде він нечистий сім день.
<p>25 А жінка, коли буде текти теча крови її багато днів не в часі нечистости її, або коли буде текти понад нечистості її, то всі дні течі нечистости її буде вона, як за днів нечистости її, — нечиста вона.
<p>26 Кожне ложе, на якому вона лежатиме всі дні течі її, буде для неї, як ложе її нечистости. І кожна річ, на яку вона сяде, буде нечиста, як нечистість місячного очищення її.
<p>27 І кожен, хто доторкнеться до них, буде нечистий, — і випере одежу свою, і обмиється в воді, і буде нечистий аж до вечора.
<p>28 А якщо вона очиститься від течі своєї, то відлічить собі сім день, а пото́му стане чиста.
<p>29 А во́сьмого дня ві́зьме собі дві горлиці, або двоє голубенят, та й принесе їх до священика до входу скинії заповіту.
<p>30 І споряди́ть священик одне — жертвою за гріх, а одне — цілопаленням, та й очистить священик її перед Господнім лицем від течі нечистости її.
<p>31 І відді́лите Ізра́їлевих синів від їхньої нечистости, — щоб не повмирали вони в своїй нечистості через занечи́щення їхнє Моєї скинії, яка серед них.
<p>32 Оце зако́н про течи́вого та про того, що з нього виходить насіння лежа́ння, що ним занечищується,
<p>33 і про хвору в місячнім очищенні її, і про течи́вого на те́чу свою, для чоловіка й для жінки, та для чоловіка, що буде лежати з нечистою“.

<h4>16</h4>
<p>1 І Госпо́дь промовляв до Мойсея по смерті обох Ааро́нових синів, коли вони були набли́зилися перед Господнє лице — і померли.
<p>2 І сказав Господь до Мойсея: „Промовляй до Ааро́на, брата свого, і нехай він не входить кожного ча́су до святині за завісу, перед віко, що на ковче́зі, — щоб не вмер він, бо Я в хмарі являюся над тим віком.
<p>3 З оцим уві́йде Ааро́н до святині, — з теля́м на жертву за гріх та з барано́м на цілопа́лення.
<p>4 Він зодя́гне свяще́нного льняно́го хіто́на, і льняна́ спі́дня одіж буде на тілі його, і підпере́жеться льняним поясом, і обви́неться льняним завоєм, — вони свяще́нні ша́ти. І обмиє в воді своє тіло, та й зодя́гне він їх.
<p>5 А від громади Ізра́їлевих синів ві́зьме він два козли на жертву за гріх та одного барана́ на цілопалення.
<p>6 І принесе Ааро́н теля жертви за гріх, що <i>належить</i> йому, та й очистить себе та свій дім.
<p>7 І ві́зьме він обох тих козлів, та й поставить їх перед Господнім лицем при вході скинії заповіту.
<p>8 І кине Аарон на обох тих козлів жеребки́, — один жеребо́к для Господа, і один жеребок для Азазеля.
<p>9 І принесе Аарон козла, що на нього вийшов жеребо́к для Господа, і вчинить його жертвою за гріх.
<p>10 А козел, що на нього випав жеребо́к для Азазеля, буде поставлений живим перед Господнє лице, щоб очистити його, <i>і</i> щоб послати його до Азазеля на пустиню.
<p>11 І принесе Аарон бичка жертви за гріх, що <i>належить</i> йому, та й очистить себе та свій дім; і заріже бичка́ жертви за гріх, що <i>належить</i> йому.
<p>12 І ві́зьме повну кадильницю горючого вугілля з-над жертівника перед Господнім лицем, і повні жмені свої тонко то́вченого запашно́го кадила, та й внесе за завісу.
<p>13 І покладе він те кадило на огонь перед Господнім лицем, а хмара кадила закриє віко, що над свідоцтвом, — щоб він не помер.
<p>14 І візьме він крови бичка, та й покропить пальцем своїм на пе́реді віка на схід, а перед віком покро́пить з кро́ви сім раз своїм пальцем.
<p>15 І заріже козла жертви за гріх, що <i>належить</i> наро́дові, і внесе його кров за завісу, та й зробить із кров'ю його, як зробив був із кров'ю теляти, — і покропить її на віко та перед віком.
<p>16 І очистить він святиню з нечистости Ізраїлевих синів та з їхніх пере́ступів через усі гріхи їхні. І так він зробить для скинії заповіту, що знаходиться з ними серед їхньої нечистости.
<p>17 І жоден чоловік не буде в скинії заповіту, коли він входить на очищення до святині, аж до ви́ходу його. І очистить він себе та дім свій, та всю громаду Ізра́їлеву.
<p>18 І ви́йде він до жертівника, що перед Господнім лицем, та й очистить його; і ві́зьме крови теляти й крови козла, та й дасть на ро́ги жертівника навколо.
<p>19 І покропить на нього з крови пальцем своїм сім раз, та й очистить його, та освятить його від нечистости Ізраїлевих синів.
<p>20 А коли він скінчи́ть очищення святині й скинії заповіту та жертівника, то приведе живого козла.
<p>21 І покладе Аарон оби́дві руки свої на голову живого козла, і ви́знає над ним усі гріхи Ізра́їлевих синів та всі їхні провини через усі їхні гріхи, і складе їх на голову козла, та й пошле через призначеного чоловіка на пустиню.
<p>22 І понесе той козел на собі всі їхні гріхи до кра́ю неврожайного, і пустить того козла в пустиню.
<p>23 І ввійде Ааро́н до скинії запові́ту, і зді́йме льняні шати, що зодягнув був при вході його до святині, і покладе їх там.
<p>24 І обмиє він тіло своє в воді в місці святім, і зодя́гне шати свої та й вийде, і вчинить цілопа́лення своє та цілопалення за наро́д, і очистить себе та наро́д.
<p>25 А лій жертви за гріх спалить на жертівнику.
<p>26 А той, хто відводив козла до Азазеля, випере одежу свою й обмиє тіло своє в воді, а потому вві́йде до табо́ру.
<p>27 А теля жертви за гріх та козла жертви за гріх, що їхню кров вне́сено на очищення в святині, ви́провадять поза та́бір, та й спалять в огні їхні шкури, і їхнє м'ясо та їхні нечи́стости.
<p>28 А той, хто їх палить, випере одежу свою й обмиє своє тіло в воді, а пото́му вві́йде до табо́ру.
<p>29 І <i>це</i> стане для вас на вічну постанову, — сьо́мого місяця, десятого <i>дня</i> місяця бу́дете впокоряти<f>[8]</f> ваші душі, і жодної праці не робитимете ви, ані тубі́лець, ані прихо́дько, що мешкає серед вас,
<p>30 бо того дня буде окуп ваш на очи́щення ваше, — зо всіх гріхів ваших станете чисті перед Господом.
<p>31 Субота<f>[9]</f> повного відпочинку від праці вона для вас, і ви будете впокоряти душі свої, — <i>це</i> вічна постанова.
<p>32 А очистить той священик, що пома́зали його, і що посвятили його бути священиком замість батька свого. І зодя́гне він льняні шати, шати священні,
<p>33 та й очистить Святеє Святих, і скинію заповіту, і жертівника очистить, і очистить священиків та ввесь наро́д громади.
<p>34 І буде це для вас на вічну постанову на очи́щення Ізраїлевих синів зо всіх їхніх гріхів раз у році“. І він учинив, як Господь наказав був Мойсеєві.

<h4>17</h4>
<p>1 І Господь промовляв до Мойсея, говорячи:
<p>2 „Промовляй до Аарона й до синів його, та до всіх Ізра́їлевих синів, та й скажеш їм: Оце та річ, що Господь наказав був, говорячи:
<p>3 Кожен чоловік з Ізра́їлевого дому, що заріже вола, або ягня, або козу в табо́рі, або щось заріже поза табо́ром,
<p>4 а до входу скинії заповіту не приведе того на прине́сення жертви для Господа перед скинію Господню, то кров буде полічена тому чоловікові, — він пролив кров. І буде ви́нищений чоловік той з-посере́д наро́ду свого́,
<p>5 щоб приво́дили Ізраїлеві сини свої жертви, які вони ріжуть на чистому<f>[10]</f> полі, і спроваджали для Господа до входу скинії заповіту до священика, і різали їх, <i>як</i> мирні жертви для Господа.
<p>6 І покропить священик тією кров'ю на Господнього жертівника при вході скинії заповіту, та й спалить лій на любі пахощі для Господа.
<p>7 І щоб вони вже не різали своїх жертов козлам-демонам, за якими вони блу́дять. Це буде для них вічна постанова на їхні покоління.
<p>8 А їм скажеш: Кожен чоловік із Ізра́їлевого дому та з прихо́дька, що буде ме́шкати серед вас, який принесе цілопа́лення або жертву,
<p>9 а до входу скинії заповіту не принесе того, щоб учинити його для Господа, — то буде знищений чоловік той з-посеред наро́ду свого!
<p>10 А кожен чоловік із Ізраїлевого дому та з прихо́дька, що мешкає серед них, який буде їсти кров, то Я зверну лице Своє проти тієї душі, що їсть вона ту кров, — і винищу її з-посеред народу її,
<p>11 бо життя тіла — в крові вона, а Я дав її для вас на жертівника для очищення за душі ваші, бо кров та — вона очищує душу.
<p>12 Тому́ сказав Я Ізра́їлевим синам: Кожна душа з вас не буде їсти крови, і прихо́дько, що мешкає серед вас, не буде їсти крови.
<p>13 А кожен чоловік із Ізраїлевих синів та з прихо́дька, що мешкає серед них, що вполю́є здо́бич звірини́ або пта́ства, що їджене, то він виллє кров того й закриє її піском.
<p>14 Бо життя кожного тіла — кров його, життя його вона. І сказав Я Ізраїлевим синам: Крови кожного тіла ви не бу́дете їсти, бо життя кожного тіла — кров його вона. Усі, що їдять її, будуть понищені.
<p>15 А всяка душа, що їстиме па́дло та розша́рпане серед тубі́льця і серед прихо́дька, нехай випере одежу свою й обмиється в воді, і буде нечистий аж до вечора, а <i>потім</i> стане чистий.
<p>16 А якщо він не випере, а тіла свого не обмиє, то понесе свою провину.

<h4>18</h4>
<p>1 І Господь промовляв до Мойсея, говорячи:
<p>2 „Промовляй до Ізраїлевих синів, і скажеш їм: Я — Госпо́дь, Бог ваш!
<p>3 За чином єгипетського кра́ю, що сиділи ви в нім, не робіть, і за чином Кра́ю ханаанського, що Я впроваджую вас туди, не зробите, і звичаями їхніми не пі́дете.
<p>4 Ви вико́нуватимете уста́ви Мої, і будете додержувати постанови Мої, щоб ними ходити. Я — Господь, Бог ваш!
<p>5 І будете додержувати постанов Моїх та уста́вів Моїх, що люди́на їх вико́нує й ними живе. Я — Госпо́дь!
<p>6 Жоден чоловік не набли́зиться до жодної однокровної своєї, щоб відкрити наготу́.<f>[11]</f> Я — Господь!
<p>7 Наготи́ батька свого й наготи́ матері своєї не відкриєш, — вона мати твоя, не відкриєш наготи́ її!
<p>8 Наготи́ жінки батька твого не відкриєш, вона нагота батька твого!
<p>9 Наготи́ сестри своєї, дочки батька свого або дочки́ матері своєї, що народи́лися в домі або народилися назо́вні, — не відкриєш їхньої наготи!
<p>10 Наготу́ дочки сина свого або дочки́ дочки своєї, — не відкриєш наготи́ їхньої, бо вони — нагота твоя!
<p>11 Наготи́ дочки жінки батька свого, наро́дженої від батька твого, — вона сестра твоя, не відкриєш наготи її!
<p>12 Наготи́ сестри батька свого не відкриєш, — вона однокровна ба́тька твого!
<p>13 Наготи́ сестри матері своєї не відкриєш, бо вона однокровна матері твоєї.
<p>14 Наготи брата ба́тька свого не відкриєш, до жінки його не набли́зишся, — вона тітка твоя!
<p>15 Наготи́ невістки своєї не відкриєш, — вона жінка сина твого, не відкриєш наготи її!
<p>16 Наготи жінки брата свого не відкриєш, — вона нагота брата твого!
<p>17 Наготи жінки й дочки́ її не відкриєш; дочки сина її й дочки дочки її не ві́зьмеш, щоб відкрити її наготу, — вони однокровні її, це кровозмі́шання!
<p>18 І жінки з сестрою її не візьмеш на супе́рництво, щоб відкрити наготу її при ній за життя її.
<p>19 А до жінки в час відді́лення нечистости її не набли́зишся, щоб відкрити наготу її.
<p>20 А з жінкою свого ближнього не будеш лежати на насіння, щоб нею не стати нечистим.
<p>21 А з насіння свого не даси на жертву Молохові, — і не знева́жиш Імени Бога свого. Я — Господь!
<p>22 А з чоловіком не будеш лежати як з жінкою, — гидота воно!
<p>23 І з жодною худобиною не зляжешся, щоб не стати нею нечистим. І жінка не стане перед худо́биною на злягання, — це паску́дство!
<p>24 Не занечи́щуйтеся тим усім, бо всім тим занечи́щені ті люди, яких Я виганяю перед вами.
<p>25 І стала нечиста та земля, і Я полічив на ній її гріх, — і та земля ви́ригнула мешканців своїх!
<p>26 І ви будете доде́ржувати постанов Моїх та уста́вів Моїх, і не зробите жодної зо всіх тих гидот, <i>як і</i> тубі́лець чи прихо́дько, що мешкає серед вас.
<p>27 Бо всі ті гидо́ти робили люди тієї землі, які перед вами, — і стала нечиста та земля.
<p>28 І щоб та земля не ви́ригнула вас через ваше занечищення її, як вона виригнула наро́д, який перед вами.
<p>29 Бо кожен, хто зробить <i>одну</i> зо всіх тих гидот, то ду́ші, що роблять, будуть винищені з-посеред їхнього наро́ду.
<p>30 І ви будете додержувати нака́зів Моїх, щоб не чинити чого з тих гидотних постано́в, що ро́блені перед вами, — і не спога́нитеся ними. Я — Госпо́дь, Бог ваш!“

<h4>19</h4>
<p>1 І Господь промовляв до Мойсея, говорячи:
<p>2 „Промовляй до всієї громади Ізра́їлевих синів, та й скажеш їм: Будьте святі, бо святий Я, — Госпо́дь, Бог ваш!
<p>3 Кожен буде боятися матері своєї та батька свого, а субіт Моїх будете доде́ржувати. Я — Господь, Бог ваш!
<p>4 Не зверта́йтеся до ідолів, і не робіть собі литих божкі́в. Я — Господь Бог ваш!
<p>5 А коли ви принесете мирну жертву для Господа, — на вподо́бання вас принесете її.
<p>6 Ви будете їсти її в день прине́сення вашого та взавтра, а позостале до дня третього — огнем буде спа́лене.
<p>7 А якщо справді буде їджене воно третього дня, — нечистість воно, не буде вподо́бане.
<p>8 А хто те їсть, понесе він свій гріх, бо спога́нив він святиню Господню, — і буде винищена душа та з-посеред народу свого!
<p>9 А коли ти будеш жати жни́во своєї землі, не докінчуй жати до кра́ю свого поля, а попадалих колосків твого жни́ва не бу́деш збирати;
<p>10 а виноградника свого не вибереш дорешти, а попадалих ягід виноградника свого не будеш збирати, — для вбогого та для прихо́дька позостав їх. Я — Господь, Бог ваш!
<p>11 Не будете красти, і не будете неправдиво заперечувати, і не будете говорити неправди один на о́дного!
<p>12 І не будете присягати Моїм Іменем на неправду, бо зневажиш Ім'я́ Бога свого. Я — Господь!
<p>13 Не будеш гноби́ти ближнього свого, і не будеш грабувати, і не задержиш в себе через ніч аж до ранку заробітку наймита.
<p>14 Не будеш проклинати глухого, а перед сліпим не роби перешкоди, — і будеш боятися Бога свого. Я — Господь!
<p>15 Не зробите кривди в суді: не будеш потура́ти особі вбогого, і не будеш підлещуватися до особи вельможного, — за правдою суди свого ближнього!
<p>16 Не будеш ходити пліткаре́м серед наро́ду свого. Не будеш настава́ти на життя свого ближнього. Я — Господь!
<p>17 Не будеш нена́видіти брата свого в серці своє́му. Конче вияви <i>неправду</i> свого ближнього, — і не понесеш гріха за нього.
<p>18 Не будеш мститися, і не будеш нена́видіти синів свого наро́ду. І будеш любити ближнього свого, як <i>самого</i> себе! Я — Господь!
<p>19 Постанов Моїх будете дотримувати. Не зробиш, щоб худоба твоя злучувалася двоїсто.<f>[12]</f> Поля свого не будеш обсівати двоїсто.<f>[13]</f> А одежа двоїста, мішани́на нито́к, не вві́йде на тебе.
<p>20 А чоловік, коли буде злягатися з жінкою, а вона — невільниця, заручена чоловікові, а справді не була вона ви́куплена, або ви́зволення не було дане їй, — то нехай буде кара, але не будуть вони забиті, бо не увільнена вона.
<p>21 І спровадить він жертву за провину свою Господе́ві до входу скинії заповіту, — барана жертви за провину.
<p>22 І очистить його священик бараном жертви за провину перед Господнім лицем за гріх його, що він був згрішив. І про́ститься йому гріх його, що він був згрішив.
<p>23 А коли ви вві́йдете до кра́ю цього, і понаса́джуєте всяке їстивне́ дерево, то плід його вважатимете за необрізаний, — три роки буде воно для вас необрізане, не буде їджене.
<p>24 А року четвертого ввесь плід його присвятиться для Господа.
<p>25 А року п'ятого бу́дете їсти плід його, щоб помно́жився для вас урожай його. Я — Господь, Бог ваш.
<p>26 Не будете їсти з кров'ю. Не будете ворожи́ти, і не будете чарува́ти!
<p>27 Не будете стригти волосся довко́ла голови вашої, і не будеш ни́щити кра́ю бороди своєї.
<p>28 І не зробите на тілі своїм нарізу за душу <i>померлого</i>, і не зробите на собі нако́леного на́пису. Я — Господь!
<p>29 Не безчесть своєї дочки, і не роби її блудли́вою, щоб не стала блудли́вою ця земля, і не напо́внилась земля розпустою.
<p>30 Субіт Моїх будете доде́ржувати, а святиню Мою будете шанувати. Я — Господь!
<p>31 Не звертайтесь до ду́хів померлих та до ворожбитів, і не доводьте себе до опога́нення ними. Я — Господь, Бог ваш!
<p>32 Перед лицем сивизни́ встань, і вшануй лице старо́го, і будеш боятися Бога свого. Я — Господь!
<p>33 А коли мешкатиме з тобою прихо́дько в вашім краї, то не будете гноби́ти його.
<p>34 Як тубілець із вас буде для вас прихо́дько, що мешкає з вами, — і ти будеш любити його, як <i>самого</i> себе, бо прихо́дьки були ви в єгипетськім кра́ї. Я — Господь, Бог ваш!
<p>35 Не будете чинити кривди в суді́, у мірі, у вазі́ та в мірі рідини́.
<p>36 Вага вірна, тягарці вірні, ефа вірна, гін вірний буде в вас. Я — Господь, Бог ваш, що вивів вас із єгипетського кра́ю!
<p>37 І ви будете держати всі постанови Мої та всі устави Мої, і вико́нуватимете їх. Я — Господь!“

<h4>20</h4>
<p>1 І Госпо́дь промовляв до Мойсея, говорячи:
<p>2 „І скажеш до Ізраїлевих синів: Кожен чоловік із Ізраїлевих синів та з прихо́дька, що мешкає в Ізраїлі, який дасть із насіння свого Молохові, буде конче забитий, — наро́д кра́ю заки́дає його камінням.
<p>3 А Я зверну лице Своє проти того чоловіка, і ви́нищу його з-поміж наро́ду його, бо з насіння свого дав він Моло́хові, щоб занечи́стити святиню Мою, збезче́стити Моє святе Ймення.
<p>4 А якщо справді люди того краю сховають свої очі від того чоловіка, коли він дасть із насіння свого Молохові, щоб не забити його,
<p>5 то Я зверну́ Своє лице проти того чоловіка та проти роди́ни його, — і ви́нищу його й усіх, що блу́дять за ним, блу́дячи за Молохом, з-посеред наро́ду його.
<p>6 А душа, що звертається до померлих ду́хів та до чарівників, щоб блуди́ти за ними, — то Я зверну Своє лице проти тієї душі, — і винищу того з-посеред наро́ду його.
<p>7 І ви будете освячуватися, і будьте святі, бо Я — Господь, Бог ваш!
<p>8 І ви будете держати постанови Мої, і будете виконувати їх. Я — Господь, що освячує вас!
<p>9 Бо кожен чоловік, що прокляне́ свого батька чи матір свою, буде конче забитий, — батька свого чи матір свою він прокляв, кров його на ньому!
<p>10 А кожен, хто буде чинити пере́люб із чиєю жінкою, хто буде чинити перелюб із жінкою свого ближнього, — буде конче забитий перелю́бник та перелю́бниця.
<p>11 І А хто буде лежати із жінкою ба́тька свого, він відкрив наготу свого батька, — будуть конче забиті обо́є вони, кров їхня на них!
<p>12 А хто буде лежати з невісткою своєю, — будуть конче забиті обо́є вони, гидо́ту вчинили вони, кров їхня на них!
<p>13 А хто лежа́тиме з чоловіком як із жінкою, — гидоту вчинили обоє вони, — будуть конче забиті, кров їхня на них!
<p>14 А хто ві́зьме жінку й матір її, — гидо́та це, в огні спалять його та її, і не буде кровозмішання серед вас!
<p>15 А хто парува́тиметься з скоти́ною, — буде конче забитий, і скоти́ну ту заб'єте.
<p>16 А жінка, що набли́зиться до якої скотини, щоб лежати з нею, то заб'єш ту жінку та скотину ту, — будуть конче забиті вони, кров їхня на них!
<p>17 А хто візьме сестру свою, дочку батька свого або дочку матері своєї, і побачить наготу її, а вона побачить наготу його, — га́ньба це! І будуть вони знищені на оча́х синів їхнього наро́ду, — він наготу сестри своєї відкрив, він понесе провину свою!
<p>18 А хто буде лежати із жінкою, ча́су хвороби <i>місячним</i>, і відкриє її наготу, — він джерело́ її обнажи́в, а вона відкрила джерело́ своєї крови, — то будуть вони обоє знищені з-посеред народу свого!
<p>19 І не відкриєш наготи́ сестри матері своєї й сестри батька свого, бо однокровну свою обнажи́в <i>би</i> ти, — вони понесу́ть провину свою.
<p>20 А хто буде лежати з тіткою своєю, — він відкрив наготу́ дядька свого, гріх свій вони понесуть, — бездітні помруть!
<p>21 А хто ві́зьме жінку брата свого, — це нечисть, він відкрив наготу брата свого, — бездітні будуть.
<p>22 І ви будете додержувати всі постанови Мої й усі уста́ви Мої, і будете виконувати їх, — і не ви́ригне вас земля та, куди Я впроваджаю вас, щоб сиділи ви в ній.
<p>23 І не бу́дете ви ходити за звичаями люду, що Я виганяю перед вами, бо все те робили вони, — і Я їх обри́див.
<p>24 І сказав Я до вас: ви вспадкуєте їхню зе́млю, а Я дам її вам на спа́дщину її, землю, що плине молоком та медом. Я — Господь, Бог ваш, що відділив вас від тих наро́дів!
<p>25 І ви відділяйте між худобою чистою та нечистою, і між пта́ством нечистим та чистим, і не занечищуйте душ своїх худобою й птаством, і всім, що роїться на землі, що Я відділив для вас, як нечисте.
<p>26 І будьте для мене святі, бо святий Я, Господь. І Я відділю вас від тих наро́дів, щоб ви були Мої.
<p>27 А чоловік або жінка, коли будуть вони виклика́ти духа мерців або ворожити, — будуть конче забиті, камінням заки́дають їх, кров їхня на них!“

<h4>21</h4>
<p>1 І сказав Господь до Мойсея: „Говори до священиків, Ааро́нових синів, і скажеш їм: <i>Ніхто з вас</i> нехай не занечи́ститься через <i>доторкнення до померлого</i> серед свого наро́ду.
<p>2 Бо тільки через <i>доторкнення до</i> близьки́х однокровних своїх, — через матір свою, і через батька свого, і через сина свого, і через дочку свою, і через брата свого,
<p>3 і через сестру свою, ді́вчину близьку́ йому, що не була́ замужем, — через тих він <i>може</i> занечиститися <i>доторкненням</i>.
<p>4 Бувши одру́жений,<f>[14]</f> нехай не занечи́ститься серед рідні<f>[15]</f> своєї, щоб не збезче́стити себе.
<p>5 Не зроблять вони ли́сини на голові своїй, і кра́ю бороди своєї не підстрижуть, а на тілі своїм не наріжуть надрізів.
<p>6 Святі вони будуть для Бога свого, і не збезчестять вони Ймення Бога свого, бо вони приносять огняні́ Божі жертви, хліб свого Бога. І будуть вони святі.
<p>7 Жінки блудли́вої та збезчещеної вони не ві́зьмуть, і не візьмуть жінки, вигнаної від чоловіка свого, бо святий він для Бога свого.
<p>8 І освятиш його, бо він приносить хліб Бога твого, — святий він буде для вас, бо святий Я, Господь, що освячує вас!
<p>9 А священикова дочка́, коли зачне́ робити блуд, вона безчестить батька свого, — ув огні буде спа́лена.
<p>10 А священик, найбільший від братів своїх, що на голову його буде виллята олива пома́зання, і буде посвячений на одяга́ння шат, він голови своєї не запустить і шат своїх не роздере,
<p>11 і до жодного вмерлого не вві́йде, — <i>навіть</i> через батька свого та через матір свою не <i>сміє</i> занечи́ститься.
<p>12 І він не віді́йде від святині, і не занечи́стить святині Бога свого, бо на ньому посвя́чення оливи пома́зання його Бога. Я — Господь!
<p>13 І він ві́зьме жінку в дівоцтві її.
<p>14 Удови́, і розве́деної, і збезчещеної, блудливої, — тих він не ві́зьме, а тільки діви́цю з-поміж рідні своєї він ві́зьме за жінку.
<p>15 І не збезче́стить він насіння свого в рідні своїй, бо Я — Господь, що освячує його“.
<p>16 І Господь промовляв до Мойсея, говорячи:
<p>17 Промовляй до Ааро́на, говорячи: Чоловік із насіння твого на їх покоління, що буде в нім вада, не приступить, щоб прино́сити хліб свого Бога.
<p>18 Бо жоден чоловік, що в нім вада, не приступить: чоловік сліпий, або кульга́вий, або кирпа́тий або довготеле́сий,
<p>19 або чоловік, що матиме зламану ногу або зламану руку,
<p>20 або горбатий, або ви́сохлий, або більмо́ на оці його, або коро́стявий, або парши́вий, або з розчавленими я́драми, —
<p>21 кожен чоловік із насіння священика Ааро́на, що на нім <i>ця</i> вада, не приступить, щоб прино́сити Господні огняні жертви, — вада в нім, не приступить він, щоб прино́сити хліб свого Бога.
<p>22 Він буде їсти хліб свого Бога з Найсвятішого та зо святощів.
<p>23 Та до завіси не піді́йде він, і до жертівника не присту́пить, бо вада в нім, — і не збезче́стить святині Моєї, бо Я — Госпо́дь, що освячує їх“.
<p>24 І Мойсей промовляв до Аарона й до синів його, та до всіх синів Ізра́їлевих.

<h4>22</h4>
<p>1 І Господь промовляв до Мойсея, говорячи:
<p>2 „Промовляй до Аарона й до синів його, і нехай вони обере́жно поводяться зо святощами Ізраїлевих синів, які вони посвячують Мені, і нехай не безчестять Мого святого Ймення. Я — Господь!
<p>3 Скажи їм: На ваші покоління кожен чоловік, що набли́зиться зо всякого вашого насіння до святощів, які Ізраїлеві сини посвятять Господе́ві, а нечистість його на нім, то буде винищена душа та з-перед лиця Мого. Я — Господь!
<p>4 Кожен чоловік з Ааро́нового насіння, коли він прокаже́ний або течи́вий, не буде їсти зо святощів, аж поки очиститься. А хто доторкнеться всякого нечистого від <i>мертвого</i> тіла, або чоловік, що з нього вийде насіння лежа́ння,
<p>5 або хто доторкнеться до всякого плазуна́, через якого він стане нечистий, або до людини́, через яку стане нечистий, через усяку нечистість її, —
<p>6 особа, що доторкнеться до того, то стане нечиста аж до вечора, і не буде їсти зо святощів, поки не обмиє свого тіла в воді.
<p>7 А коли за́йде сонце, то стане він чистий, а потім буде їсти зо святощів, бо це хліб його.
<p>8 Па́дла та розша́рпаного не буде він їсти, щоб не занечиститись ним. Я — Господь!
<p>9 І будуть вони стерегти́ Мої при́кази, — щоб не понести через те гріха́ на собі, і щоб не померти через нього, коли б збезче́стили їх. Я — Господь, що освячує їх!
<p>10 А кожен чужий не буде їсти святощів; осілий у священика й на́ймит не будуть їсти святощів.
<p>11 А коли священик купить чоловіка, — купівля срібла його це, — той буде їсти їх, також уро́джений дому його, — вони будуть їсти його хліб.
<p>12 А священикова дочка́, коли буде <i>видана</i> чужому чоловікові, вона не буде їсти принесених святощів.
<p>13 А священикова дочка́, коли буде вдова, або розве́дена, а дітей не має, і ве́рнеться до дому свого батька, — як за мо́лодости своєї, буде їсти з хліба ба́тька свого. А кожен чужий не буде їсти його.
<p>14 А чоловік, коли з'їсть святощі через по́милку, то докладе до неї п'яту частину її, і віддасть священикові ті святощі,
<p>15 і <i>священики</i> не збезчестять святощів Ізра́їлевих синів, що вони приносять Господе́ві,
<p>16 і не стягнуть на себе вини за провину їдження своїх святощів. Бо Я — Господь, що освячує їх“.
<p>17 І промовляв Господь до Мойсея, говорячи:
<p>18 „Промовляй до Ааро́на й до синів його, та до всіх Ізраїлевих синів, і скажеш їм: Кожен чоловік з Ізраїлевого дому та з прихо́дька між Ізраїлем, що принесе свою жертву за всякими своїми обі́тницями та за всякими дарува́ннями своїми, що принесе Господе́ві на цілопа́лення,
<p>19 <i>то нехай принесе</i> на вподобання ваше безвадного самця́ з худоби великої, з овець і з кіз.
<p>20 Жодного, що в нім вада, не принесете, бо не буде воно на вподо́бання вас.
<p>21 А чоловік, коли принесе Господе́ві мирну жертву на виразно ви́словлену обі́тницю або на дарунок, із худоби великої чи з худоби дрібної, — безвадна буде на вподо́бання, жодна вада не буде в ній:
<p>22 сліпа, або зла́мана, або скалічена, або шолуди́ва, або коро́стява, або паршива, — не принесете тих Господеві, і жертви огняно́ї не дасте з них на жертівника для Господа.
<p>23 А вола та вівцю з занадто довгим чи занадто коротким яким членом добровільно принесеш у жертву, а на обі́тницю вони не вгодні <i>Богові</i>.
<p>24 А того, що має <i>ядра</i> розчавлені, чи збиті, чи відірвані, чи відрізані, — не піднесете Господе́ві, і в вашому Кра́ї не зробите <i>того</i>.
<p>25 І з руки чужи́нця не принесете хліба нашого Бога зо всіх таких, бо в них зіпсуття їх, вада в них, — вони не будуть вгодні для вас“.
<p>26 І Господь промовляв до Мойсея, говорячи:
<p>27 „Віл, або вівця, або коза, коли вродиться, то буде сім день під своєю матір'ю, а від дня во́сьмого й далі буде вгодне на жертву огняну́ для Господа.
<p>28 А корови та вівці, — її й маля́ її не заріжете одно́го дня.
<p>29 А коли будете прино́сити вдячну жертву для Господа, то приносьте так, щоб вона була вгодна.
<p>30 Того дня буде вона з'їджена, — не зоставите з неї аж до ра́нку. Я — Господь!
<p>31 І заповіді Мої будете додержувати, і будете виконувати їх. Я — Господь!
<p>32 І не будете безчестити Мого святого Ймення, і Я буду освячений серед Ізраїлевих синів. Я — Господь, що освячує вас,
<p>33 що вивів вас із єгипетського кра́ю, щоб бути вашим Богом. Я — Господь!“

<h4>23</h4>
<p>1 І Господь промовляв до Мойсея, говорячи:
<p>2 „Промовляй до Ізраїлевих синів і скажеш їм: Свята Господні, що в них склика́тимете святі збори, оце вони, свята Мої:
<p>3 Шість день буде робитись робота, а дня сьомого — субота повного відпочинку, святі збори, жодної роботи не будете робити. Це субота відпочинку для Господа по всіх оселях ваших!
<p>4 Оце свята Господні, святі збори, що скличете їх у їхнім означенім часі:
<p>5 У місяці першім, чотирна́дцятого <i>дня</i> місяця під вечір — Па́сха для Господа.
<p>6 А п'ятна́дцятого дня того місяця — свято Опрі́сноків для Господа, сім день будете їсти опрі́сноки.
<p>7 Першого дня будуть святі збори для вас, — жодного робочого зайня́ття не будете робити.
<p>8 І будете прино́сити для Господа жертву сім день; сьомого дня — збори святі, жодного робочого зайня́ття не будете робити“.
<p>9 І Господь промовляв до Мойсея, говорячи:
<p>10 „Промов до Ізраїлевих синів і скажеш їм: Коли ви вві́йдете до того Кра́ю, що Я даю вам, і будете жати жни́во його, то снопа первопло́ду ваших жнив принесете до священика,
<p>11 а він буде колиха́ти снопа того перед лицем Господнім, щоб набути вподо́бання вам; першого дня по свя́ті священик буде колихати його.
<p>12 І ви приря́дите в дні вашого колиха́ння снопа однорічне безвадне ягня на цілопа́лення для Господа.
<p>13 А хлі́бна його жертва — дві десяті <i>ефи</i> пшеничної муки, мішаної в оливі, огняна́ жертва для Господа, пахощі любі; а жертва лита його — вино, чверть гіна.
<p>14 А хліба, і пря́женого зе́рна, і свіжих зе́рен ви не будете їсти аж до самого того дня, аж до вашого прине́сення жертви для вашого Бога. <i>Це</i> вічна постанова для ваших поколінь по всіх ваших оселях.
<p>15 І відлічите ви собі першого дня по святі, від дня вашого прине́сення снопа колиха́ння, сім тижнів, повні будуть вони.
<p>16 А до першого дня по сьомім тижні відлічите п'ятдеся́т днів, та й принесете хлі́бну нову́ жертву для Господа.
<p>17 З ваших осель принесете два хлі́би колиха́ння, — дві десяті <i>ефи́</i> пшеничної муки будуть вони, будуть спечені ква́шені, первопло́ди для Господа.
<p>18 І принесете понад той хліб сім ягнят безвадних у віці року, й одного бичка та два барани, — вони будуть цілопа́лення для Господа, і жертва хлі́бна, і жертви литі для них, огняна́ жертва, пахощі любі для Господа.
<p>19 І спорядите́ одно́го козла на жертву за гріх, та двоє ягнят у віці року на жертву мирну.
<p>20 І священик буде колихати їх ра́зом із хлібом первопло́дів, <i>як</i> колиха́ння перед Господнім лицем, над двома́ ягнятами. Вони будуть святощі для Господа, для священика.
<p>21 І скличете того самого дня, — і будуть святі збори для вас, жодного робочого зайня́ття не будете робити. <i>Це</i> вічна постанова для ваших поколінь по всіх ваших оселях!
<p>22 А коли ви будете жати жни́во вашої землі, не дожинай кра́ю поля твого́, а попадалих колосків жни́ва твого не будеш збирати, — для вбогого та для прихо́дька позоставиш їх. Я — Господь, Бог ваш!“
<p>23 І промовив Господь до Мойсея, говорячи:
<p>24 „Промовляй до Ізраїлевих синів, говорячи: Сьомого місяця, першого <i>дня</i> місяця буде вам <i>повний</i> спочинок, — пам'ять су́рмлення, святі збори.
<p>25 Жодного робочого зайняття не будете робити, і принесете огняну́ жертву для Господа“.
<p>26 І Господь промовляв до Мойсея, говорячи:
<p>27 „А десятого <i>дня</i> того самого місяця — день Очи́щення він, збори святі бу́дуть для вас, і бу́дете впокоряти душі ваші, і принесете огняну́ жертву для Господа.
<p>28 І жодного зайняття не будете робити того самого дня, бо він — день Очищення, щоб очистити за вас перед лицем Господа, Бога вашого.
<p>29 Бо кожна душа, що не буде впоко́рюватись того самого дня, то буде вона ви́нищена з своєї рідні.
<p>30 А кожна душа, що буде робити яке зайняття того самого дня, — то Я ви́гублю ту душу з-посеред наро́ду її.
<p>31 Жодного зайняття не будете робити. <i>Це</i> постанова вічна для ваших поколінь по всіх ваших оселях!
<p>32 Він субота повного спочинку для вас, — і ви будете впокоряти душі свої,ввечері дев'ятого <i>дня</i> місяця від вечора аж до вечора будете святкувати вашу суботу“.
<p>33 І Господь промовляв до Мойсея, говорячи:
<p>34 „Промовляй до Ізраїлевих синів, ка́жучи: П'ятна́дцятого дня того сьомого місяця, — свято Ку́чок, сім день для Господа.
<p>35 Першого дня святі збори, жодного робочого зайняття не будете робити.
<p>36 Сім день будете прино́сити огняну́ жертву для Господа; во́сьмого дня — святі збори будуть для вас, і принесете огняну́ жертву для Господа; це відда́ння свята, — жодного робочого зайняття не будете робити.
<p>37 Оце свята Господні, що скликуватимете на них святі збори, щоб прино́сити огняну́ жертву для Господа, цілопа́лення, хлі́бну жертву й зако́лену жертву, і жертви литі, — належне дневі в його дні,
<p>38 окрім Господніх субі́т, і окрім да́рів ваших, і окрім усіх ваших обі́тниць, і окрім усіх ваших дарува́нь, що дасте́ Господе́ві.
<p>39 А п'ятнадцятого дня сьомого місяця, коли ви збираєте врожай землі, будете святкува́ти свято Господнє сім день; першого дня <i>повний</i> спочинок, і восьмого <i>повний</i> спочинок.
<p>40 І ві́зьмете собі першого дня пло́ду гарного дерева, па́льмові віття, і галу́зку многолистого дерева та припото́чних топо́ль, — і будете весели́тися перед лицем Господа, Бога вашого, сім день.
<p>41 І будете святкувати його, <i>як</i> свято для Господа, сім день у році. Постанова вічна для ваших поколінь, — сьомого місяця будете святкува́ти його.
<p>42 У ку́чках будете сидіти сім день, — кожен тубі́лець в Ізраїлі сидітиме в ку́чках,
<p>43 щоб ваші покоління пізнали, що Я в ку́чках посадив був Ізраїлевих синів, коли виводив їх з єгипетського кра́ю. Я — Господь, Бог ваш!“
<p>44 І Мойсей промовляв до Ізра́їлевих синів про свята Господні.

<h4>24</h4>
<p>1 І Господь промовляв до Мойсея, говорячи:
<p>2 „Накажи Ізраїлевим синам, і вони принесуть тобі чистої, ви́чавленої оливи з оли́вкового дерева на освітлення, щоб запалювати вічну лямпа́ду.
<p>3 Поза завісою свідо́цтва в скинії заповіту приряди́ть її Ааро́н від вечора аж до ра́нку перед Господнім лицем наза́вжди. <i>Це</i> вічна постанова для ваших поколінь!
<p>4 На чистім свічнику́ прирядить він ті лямпади перед Господнім лицем наза́вжди.
<p>5 І ві́зьмеш пшеничної муки, і випечеш із неї дванадцять калачів, — по дві десяті <i>ефи́</i> буде один кала́ч.
<p>6 І покладеш їх у два ряди́, шість у ряд, на чистому столі перед Господнім лицем,
<p>7 і поклади на ряд чистого ладану, і він стане для хліба за прига́дувальну частину, — огняна́ жертва для Господа.
<p>8 Щосуботи він покладе його перед Господнім лицем за́вжди, від Ізраїлевих синів, вічний запові́т.
<p>9 І він буде для Аарона та для синів його, і вони будуть їсти його в святому місці, бо він найсвятіше з огняни́х жертов Господніх. <i>Це</i> вічна постанова“.
<p>10 І вийшов син ізраїльтя́нки, — а він <i>був</i> син єги́птянина, — між Ізраїлевих синів. І сварився в табо́рі син тієї ізраїльтя́нки з одним ізраїльтя́нином.
<p>11 І син тієї ізраїльтя́нки богозневажив Ім'я́ <i>Господнє</i>, і проклинав. І привели́ його до Мойсея. А ймення матері його — Шеломіт, дочка́ Діври, з Данового племени.
<p>12 І посадили його під сторожу аж до ви́яснення через уста Господні.
<p>13 І Господь промовляв до Мойсея, говорячи:
<p>14 „Виведи того, що проклинав, поза табір, і покладуть усі, хто чув, свої руки на голову його, і закидає його камінням уся громада.
<p>15 А до Ізраїлевих синів будеш промовляти, говорячи: Кожен чоловік, коли прокляне́ Бога свого, то понесе він свій гріх.
<p>16 А той, хто богознева́жив Господнє Ймення, — буде конче забитий, конче укаменує його́ вся громада; чи прихо́дько, чи тубілець, коли богозневажа́тиме Ймення <i>Господнє</i>, буде забитий.
<p>17 І кожен, хто заб'є люди́ну, — буде конче забитий.
<p>18 А хто заб'є яку скоти́ну, той відшкодує її, — життя за життя.
<p>19 І кожен, коли зробить ваду своєму ближньому, — як хто зробив, так буде зро́блено йому:
<p>20 злама́ння за зламання, око за око, зуб за зуба, — яку ваду зробить хто кому, така буде зро́блена йому.
<p>21 А хто заб'є скотину, той відшкодує її, а хто заб'є люди́ну, той буде забитий.
<p>22 Суд один буде для вас, — прихо́дько буде як тубілець. Бо Я — Господь Бог ваш!“
<p>23 І Мойсей промовляв до Ізраїлевих синів. І вони вивели того́, хто проклинав, поза та́бір, та й заки́дали його камінням. І зробили Ізраїлеві сини, як Господь наказав був Мойсеєві.

<h4>25</h4>
<p>1 І Господь промовляв до Мойсея на Сіна́йській горі, говорячи:
<p>2 „Промовляй до Ізраїлевих синів, та й скажеш їм: Коли ви вві́йдете до землі, що Я даю вам, то святкува́тиме земля та суботу для Господа.
<p>3 Шість літ будеш засівати своє поле, і шість літ обтина́тимеш свого виноградника, і збиратимеш урожай його,
<p>4 а сьомого року — субота повного відпочинку буде для землі, <i>повний</i> відпочинок, субота для Господа: поля свого не будеш обсіювати, а виноградника свого не будеш обтина́ти.
<p>5 Саморо́слого колосу жнив твоїх не будеш жати, а ґрон з необрізаних виногра́дин твоїх не збиратимеш, — рік <i>повного</i> відпочинку буде для землі.
<p>6 І те, що <i>саме́</i> вродиться в цім відпочинку землі, буде для вас на їжу, — для тебе, і для раба твого, і для невільниці твоєї, і для наємника твого, і для осілого твого, що мешкають з тобою,
<p>7 і для скотини твоєї, і для звірини, що в кра́ї твоїм, — буде ввесь урожай його́ на їжу.
<p>8 І відлічиш собі сім субо́тніх років, по сім років сім раз, і будуть для тебе дні семи суботніх років сорок літ і дев'ять.
<p>9 І засу́рмите у су́рми сьомого місяця, десятого <i>дня</i> місяця, — в день Очи́щення засу́рмите в су́рми по цілому кра́ю.
<p>10 І освятите рік п'ятдесятріччя, і оголосите волю в краю́ для всіх ме́шканців його́, — ювіле́й він буде для вас: і ве́рнеться кожен до своєї посілости, і кожен до родини своєї ве́рнеться.
<p>11 Ювіле́й цей рік п'ятдесятріччя буде для вас: не будете сіяти, і не будете жати саморо́слі коло́сся її, і не будете збирати грон з необрізаних виногра́дин їх,
<p>12 бо це ювілей, святощі будуть для вас, — з поля бу́дете їсти врожай його́.
<p>13 У році того ювілею ве́рнетесь кожен до своєї посілости.
<p>14 А коли продасте́ що своєму ближньому, або купите з руки свого бли́жнього, не обманюйте один о́дного.
<p>15 За числом років по ювілеї купиш від ближнього свого, за числом років урожаю він продасть тобі.
<p>16 За многістю літ побі́льшиш ціну́ тієї купі́влі, а за малістю літ зме́ншиш ціну́ тієї купі́влі, бо він продає тобі число <i>літ</i> урожаю.
<p>17 І не обманите один о́дного, і будеш боятися Бога свого́, бо Я — Господь, Бог ваш!
<p>18 І ви ви́конаєте постанови Мої, а уста́ви Мої будете держати, і будете виконувати їх, — і безпе́чно сидітимете на землі.
<p>19 І земля дасть плід свій, а ви будете їсти доси́та, і безпечно сидітимете на ній.
<p>20 А коли ви скажете: Що́ бу́демо їсти сьо́мого року, тож не бу́демо сіяти, не бу́демо збирати врожаї свої?
<p>21 І зошлю Я благослове́ння Своє на вас шо́стого року, — і зродить врожай на три роки.
<p>22 І будете сіяти во́сьмий той рік, і будете їсти з старих урожаїв аж до року дев'ятого, — аж до ви́росту врожаю його будете їсти старе.
<p>23 А земля не буде продаватися наза́вжди, бо Моя та земля, бо ви прихо́дьки та осілі в Мене.
<p>24 А ви в усій землі вашої посілости дозволяйте ви́куп землі.
<p>25 Коли збідні́є твій брат, і продасть із своєї посілости, то при́йде вику́пник його, близьки́й йому, — і викупить про́даж брата свого.
<p>26 А чоловік, коли не буде йому викупника, а рука його стане спроможна, і зна́йде потрібне на викуп його,
<p>27 то облічить він літа́ про́дажу свого, і ве́рне позостале чоловікові, що продав йому, та й ве́рнеться до своєї посілости.
<p>28 А якщо рука його не зна́йде потрібного на заплату йому, то буде про́даж його в руці покупця́ його аж до ювілейного року, — і ви́йде він в ювілеї, та й ве́рнеться до посілости своєї.
<p>29 А коли хто продасть мешкальний дім в обмуро́ваному місті, то викуп його буде до кінця року від часу про́дажу його, — рік буде <i>на</i> викуп його.
<p>30 А якщо він не буде ви́куплений аж до кінця року, то стане той дім, що в місті, яке має мур, наза́вжди для покупця́ його на покоління його, — не вийде він в ювілеї.
<p>31 А доми́ в оселях, що не мають муру навколо, до поля землі буде те прирахо́ване, — і буде йому викуп, і в ювілеї він вийде.
<p>32 А міста́ Левитів, доми́ в містах їх посілости — викуп для Леви́тів за́вжди буде можливий.
<p>33 А хто викупить від Левитів, то про́даж дому й міста посілости його вийде в ювілеї, бо то доми міст Левитів, їхня посілість серед Ізраїлевих синів.
<p>34 А пасови́сько навко́ло їхніх міст не буде про́дане, бо це вічна посілість для них.
<p>35 А коли збідніє твій брат, а його рука неспромо́жною стане, то підтри́маєш його, прихо́дько він чи осілий, — і житиме він із тобою.
<p>36 Не ві́зьмеш від нього ли́хви та прибу́тку, і будеш боятися Бога свого, — і житиме брат твій з тобою.
<p>37 Срібла свого не даси йому на ли́хву, і на прибуток не даси їжі своєї.
<p>38 Я Господь, Бог ваш, що вивів вас із єгипетського кра́ю, щоб дати вам ханаанську зе́млю, щоб бути вашим Богом.
<p>39 А коли збідніє брат твій при тобі, і буде про́даний тобі, то не будеш робити ним праці раба, —
<p>40 як на́ймит, як осілий він при тобі, аж до ювілейного року буде він працювати тобі.
<p>41 І вийде від тебе він та сини його з ним, і ве́рнеться він до роди́ни своєї, і до посілости батьків своїх ве́рнеться він:
<p>42 бо вони — Мої раби, що Я вивів їх з єгипетського кра́ю, не будуть вони про́дані про́дажем раба.
<p>43 Не будеш володіти ним жорстоко, і будеш боятися Бога свого.
<p>44 А раб твій та невільниця твоя, що будуть твої, <i>будуть</i> із наро́дів, що навко́ло вас, — із них купите раба й невільницю.
<p>45 А також із синів осілих, що мешкають з вами, з них купите та з племені їхнього, що з вами, що породили в Кра́ї вашім, — і будуть вони вам на посілість.
<p>46 І передасте́ їх, як спа́дщину, вашим синам по вас на спа́док посілости навіки, ними бу́дете робити, а брата́ми вашими, синами Ізраїлевими, один о́дним, не будете володіти жорстоко.
<p>47 А коли рука прихо́дька чи осілого при тобі спромо́жна, а брат твій збідніє при ньому, і буде про́даний прихо́дькові <i>чи</i> осілому в тебе, або наща́дкові племени прихо́дька,
<p>48 то по́тім, як буде про́даний, викуп буде йому, — один із братів його викупить його,
<p>49 або дя́дько його, або син дядька його викупить його, або з однокровних його, із роду його викупить його, або спроможна рука його, — і буде ви́куплений.
<p>50 І облічить він із тим, хто набув його, від року про́дажу його́ аж до ювілейного року, — і буде ціна про́дажу його за числом літ; як за дні наймита буде полічено йому.
<p>51 Якщо ще багато літ, то згідно з ними він верне свій викуп із срібла́ його купівлі.
<p>52 А якщо позостало мало літ до ювілейного року, то облічить йому, — згідно з роками його верне свого ви́купа.
<p>53 Як щорічний наймит він буде при ньому, — він не буде жорсто́ко панувати над ним на твоїх оча́х.
<p>54 А якщо він не буде ви́куплений у тих <i>роках</i>, то вийде ювілейного року він та сини його з ним,
<p>55 бо Ізраїлеві сини — Мої раби, Мої раби вони, що Я вивів їх із єгипетського кра́ю. Я — Господь, Бог ваш!

<h4>26</h4>
<p>1 Не зробите собі божкі́в та ідола, і кам'яного стовпа́ не поставите собі, і ка́меня з фіґурами не покладете в вашім кра́ї, щоб кла́нятися перед ними. Бо Я — Господь, Бог ваш!
<p>2 Субі́т Моїх будете доде́ржувати, а святиню Мою будете шанувати. Я — Господь!
<p>3 Якщо будете ходити згідно з постановами Моїми, а за́повідей Моїх будете додержувати й будете виконувати їх,
<p>4 то дам ваші дощі в їхнім часі, і земля дасть свій урожай, а польове́ дерево дасть плід свій.
<p>5 І моло́чення досягне вам виноградобра́ння, а виноградобра́ння досягне сіяння, і ви будете їсти хліб свій доси́та, і будете сидіти безпечно в вашому кра́ї.
<p>6 І дам мир у краю́, і ви будете лежати, і ніхто не вчинить, щоб ви тремтіли, — бо злу звірину́ винищу з землі, а меч не перейде через край ваш.
<p>7 І ви будете гнати ворогів своїх, а вони попа́дають перед вами від меча.
<p>8 І п'ятеро з вас поженуть сотню, а сотня з вас пожене десять тисяч, — і попадають вороги ваші перед вами від меча.
<p>9 І оберну́сь Я до вас, і розплоджу́ вас, і розмно́жу вас, і виконаю Свого заповіта з вами.
<p>10 І ви будете їсти старе-перестаріле, і повикидаєте старе перед нови́м.
<p>11 І поставлю місце перебува́ння Свого серед вас, — і душа Моя не обри́дить вами.
<p>12 І Я буду ходити серед вас, і буду вам Богом, а ви будете Мені наро́дом.
<p>13 Я — Господь, Бог ваш, що вивів вас з єгипетського кра́ю, щоб ви не були їм рабами. І Я поламав зано́зи вашого ярма́, — і вивів вас із підне́сеною головою.
<p>14 А коли ви не будете слухня́ні Мені, і не вико́нуватиме всіх тих за́повідей,
<p>15 і якщо постановами Моїми будете пого́рджувати, і якщо душа ваша бри́дитиметься зако́нами Моїми, щоб не виконувати всіх за́повідей Моїх, щоб ламати вам заповіта Мого, —
<p>16 то й Я зроблю́ вам оце: поставлю над вами пере́страх, сухоти й пропасницю, що винищують очі й обезсилюють душу. І ви надаремно сі́ятимете насіння своє, — бо поїдять його вороги ваші.
<p>17 І зверну Я лице Своє на вас, — і ви будете вдарені перед своїми ворогами. І будуть панувати над вами нена́висники ваші, — і ви будете втікати, хоч ніхто вас не гнатиме.
<p>18 А якщо й при тому не будете слухняні Мені, то Я семикра́тно побільшу́ кару на вас за ваші гріхи́.
<p>19 І зломлю́ пиху́ вашої сили, і зроблю́ ваше небо як залізо, а землю вашу як мідь!
<p>20 І надаремно буде виче́рпуватися ваша сила: земля ваша не дасть свого врожаю, а дерево на землі не дасть свого пло́ду.
<p>21 А якщо й <i>тоді</i> пі́дете проти Мене, і не схочете бути слухня́ними Мені, то Я семикратно збільшу́ над вами удара Свого згідно з вашими гріхами.
<p>22 І пошлю́ на вас пі́льну звірину, а вона винищить вам дітей, і вигубить вашу худобу, і зменшить <i>кількість</i> вашу, і попустошить ваші дороги.
<p>23 А якщо цими <i>карами</i> не бу́дете на́вчені, і будете ходити проти Ме́не,
<p>24 то й Я піду́ проти вас, і вда́рю вас і Я семикра́тно за ваші гріхи.
<p>25 І приведу́ на вас меча, що помстить пімсту за заповіта, — і ви будете зі́брані до ваших міст, і Я пошлю морови́цю на вас, і ви будете ві́ддані в руку ворога.
<p>26 Коли Я знищу вам хліб, підпору вашу, то десять жіно́к будуть пекти хліб вам в одній печі́, і вернуть хліб ваш вагою, а ви будете їсти — і не наси́титеся.
<p>27 А якщо <i>й</i> тим не станете слухня́ні Мені, і будете ходити проти Ме́не,
<p>28 то й Я з лютістю піду́ проти вас, і також Я семикра́тно покараю вас за ваші гріхи, —
<p>29 і ви тіло своїх синів бу́дете їсти, і тіло дочок своїх бу́дете поїда́ти...
<p>30 І поруйную ваші висо́ти, і повитинаю ваші стовпи́ сонця, і поскладаю трупи ваші на трупах божків ваших, — і обри́дить душа Моя вас!
<p>31 І вчиню́ міста ваші руїною, і поспусто́шую ваші святині, — і не прийму́ ваших пахощів любих.
<p>32 І спусто́шу Я край той, — і будуть дивуватися з то́го ваші вороги, що мешкають у ньому.
<p>33 А вас порозпоро́шую поміж наро́дів, і вийму за вами меча, — і стане край ваш спусто́шенням, а міста́ ваші будуть руїною...
<p>34 Тоді земля та надолу́жить собі за суботні роки по всі дні спусто́шення її. Коли <i>будете</i> в краї ваших ворогів, тоді ваша земля святкуватиме відпочинок, і надолу́жить собі за свої суботні роки.
<p>35 По всі дні спусто́шення святкува́тиме вона відпочинок, чого не святкувала в суботні роки, коли ви сиділи на ній.
<p>36 А щодо позосталих серед вас, то впрова́джу в їхні серця полохли́вість в края́х їхніх ворогів, — і буде їх гнати <i>навіть</i> шелест подму́хненого <i>вітром</i> листу, і будуть вони втікати, як утікають перед мече́м, та й попа́дають, хоч ніхто не женеться...
<p>37 І будуть вони спотика́тися один об о́дного, ніби від меча́, хоч ніхто не женеться за ними. І ви не зможете стати проти ваших ворогів.
<p>38 І погинете серед поганів, і пожере́ вас земля ваших ворогів.
<p>39 А позосталі серед вас помарніють у края́х ворогів ваших за гріх свій, а також за гріхи батьків своїх помарні́ють із ними.
<p>40 І ви́знають вони гріх свій та гріх батькі́в своїх, що ними спроневі́рилися були Мені, а також, що ходили проти Ме́не.
<p>41 Також і Я піду́ проти них, і впрова́джу їх до кра́ю ї́хніх ворогів. Якщо тоді впоко́риться їхнє необрізане серце, то тоді понесу́ть кару за свої гріхи.
<p>42 І Я згадаю заповіта Свого з Яковом, а також заповіта Свого з Ісаком, і також заповіта Свого з Авраамом згадаю, і згадаю той край.
<p>43 А край той буде позбавлений їх, і надолу́жить собі свої суботні роки, опустілий від них, а вони понесуть кару за свої гріхи, а то для то́го, що зако́нами Моїми пого́рджували, а постанови Мої оги́дила була їхня душа.
<p>44 А проте, коли вони пробува́ли в краю́ своїх ворогів, то Я не пого́рджував ними, і не збри́див їх, щоб винищити їх, щоб зламати заповіта Свого з ними. Бо Я — Господь, Бог їх!
<p>45 І Я пам'ятатиму їм заповіта з предками, що Я вивів їх з єгипетського кра́ю на оча́х поган, щоб бути їм Богом. Я — Господь!“
<p>46 Оце постанови, і уста́ви та зако́ни, що дав Госпо́дь між Собою та між Ізраїлевими синами на Сіна́йській горі через Мойсея.

<h4>27</h4>
<p>1 І Госпо́дь промовляв до Мойсея, говорячи:
<p>2 „Промовляй до Ізраїлевих синів та й скажеш їм: Коли хто складає обі́тницю Богові за твоєю оці́нкою душ для Господа,
<p>3 то буде твоя оці́нка: чоловіка від віку двадцяти́ літ і аж до віку шости́десяти літ, — і буде твоя оці́нка п'ятдеся́т ше́клів срібла <i>на міру</i> ше́клем святині;
<p>4 а якщо жінка вона, то буде твоя оці́нка тридцять шеклів.
<p>5 А якщо від віку п'яти літ і до віку двадцяти літ, то буде твоя оці́нка: чоловіка — двадцять шеклів, а для жінки — десять шеклів.
<p>6 А якщо від віку місяця й аж до віку п'яти літ, то буде твоя оці́нка: чоловіка — п'ять шеклів срібла, а для жінки твоя оцінка — три шеклі срібла.
<p>7 А якщо від віку шостидесяти літ і вище: якщо чоловік, то буде твоя оці́нка п'ятна́дцять шеклів, а для жінки — десять шеклів.
<p>8 А якщо він обіднілий проти твоєї оцінки, то поставить його перед священиком, і священик оціну́є його, — за тим, що спроможна рука того, хто обіцяв, оціну́є його священик.
<p>9 А якщо <i>буде</i> худоба, що з неї прино́сять жертву для Господа, — усе, що дається із неї для Господа, буде святощами.
<p>10 Не вільно обміняти її, ані заступити її, добру — злою, або злу — доброю; а якщо справді заступить худобу худобою, то буде вона та засту́пство її — буде святощами.
<p>11 А якщо та всяка худоба нечиста, що з неї не приносять жертов для Господа, то він поставить ту худобу перед священиком,
<p>12 і священик оціну́є її чи то добре, чи недобре. Як оціну́є священик, так нехай буде.
<p>13 А якщо він справді викупить її, то додасть п'яту частину її над оці́нку твою́.
<p>14 А коли хто посвятить дім свій на святість для Господа, то священик оціну́є його чи то добре, чи недобре. Як оціну́є його священик, так стане.
<p>15 А якщо той, хто посвячує, викупить свого дома, то додасть п'яту частину срібла твоєї оцінки над нього, — і буде його.
<p>16 А якщо хтось посвятить Господе́ві з поля своєї посілости, то буде оці́нка твоя посівом його, — по́сів хомера ячме́ню за п'ятдеся́т шеклів срібла.
<p>17 Якщо він посвятить своє поле від ювілейного року, то воно стане за оці́нкою твоєю.
<p>18 А якщо посвятить поле своє по ювілеї, то священик облічить йому те срібло за роками, позосталими до ювілейного року, і <i>те</i> буде відняте від оці́нки твоєї.
<p>19 А якщо справді викупить те поле той, хто посвячує його, то додасть п'яту частину срібла оці́нки над нього, — і стане воно його.
<p>20 А якщо він не викупить поля того, і якщо він продасть те поле кому іншому, то вже не буде воно ви́куплене.
<p>21 І буде те поле, коли воно вийде в ювілеї, святість для Господа, як поле закля́ття, — для священика буде посілість ним.
<p>22 А якщо він посвятить Господе́ві поле купі́влі своєї, що не з поля посілости його,
<p>23 то священик облічить йому суму твоєї оцінки аж до ювілейного року, і дасть твою оцінку того дня, <i>як</i> святість для Господа.
<p>24 В ювілейному році ве́рнеться те поле до того, від кого купив його, що його посілість тієї землі.
<p>25 А вся оці́нка твоя буде ше́клем святині, — двадцять ґер буде ше́кель.
<p>26 Тільки перворі́дного в худобі, що визнане, як перворі́дне для Господа, ніхто не посвятить його, — чи то віл, чи то овечка, — Господе́ві воно!
<p>27 А якщо в худобі нечистій, то викупить за твоєю оцінкою, і додасть п'яту частину над нього. А якщо не буде ви́куплене, то буде про́дане за оці́нкою твоєю.
<p>28 Тільки ко́жне закля́ття, що люди́на заклене́ Господе́ві зо всього, що його, — від люди́ни, і худоби, і від поля його посілости, не буде про́дане й не буде ви́куплене, — воно найсвятіше для Господа.
<p>29 Ко́жне закля́ття, що буде оголошене за закляття з-посеред людей, не буде ви́куплене, — буде конче забите.
<p>30 А всяка десятина з землі, з насіння землі, з пло́ду дерева, — Господе́ві воно, святощі для Господа!
<p>31 А якщо дійсно викупить хтось свою десятину, — той додасть п'яту частину її над неї.
<p>32 А всяка десятина худоби великої та худоби дрібної, усе, що пере́йде під палицею, — десяте буде святість для Господа.
<p>33 Не буде перебирати між добрим та злим, і не замінить його. А якщо справді заступить його, то буде воно та засту́пство його, — буде святість, не буде ви́куплене“.
<p>34 Оце за́повіді, що Господь наказав Мойсеєві для Ізраїлевих синів на Сіна́йській горі.


