<h2>До галатiв</h2>

<h4>1</h4>
<p>1 Апо́стол Павло́, <i>поставлений</i> ні від людей, ані від чоловіка, але́ від Ісуса Христа й Бога Отця, що з мертвих Його воскресив,
<p>2 і присутня зо мною вся браття, до Церко́в галаті́йських:
<p>3 благодать вам і мир від Бога, Отця нашого, і Господа Ісуса Христа,
<p>4 що за наші гріхи дав Само́го Себе, щоб від злого сучасного віку нас визволити, за волею Бога й Отця нашого, —
<p>5 Йому слава на віки́ вічні, амі́нь!
<p>6 Дивуюся я, що ви так скоро відхи́люєтесь від того, хто покликав Христовою благодаттю вас, на іншу Єва́нгелю,
<p>7 що не інша вона, але деякі є, що вас непокоять, і хочуть перевернути Христову Єва́нгелію.
<p>8 Але якби й ми або а́нгол із неба зачав благовісти́ти вам не те, що ми вам благовісти́ли, — нехай буде прокля́тий!
<p>9 Як ми перше казали, і тепер знов кажу́: коли хто вам не те благовісти́ть, що ви прийняли́, — нехай буде прокля́тий!
<p>10 Бо тепер чи я в людей шукаю призна́ння чи в Бога? Чи лю́дям дба́ю я догоджа́ти? Бо коли б догоджав я ще лю́дям, я не був би рабо́м Христовим.
<p>11 Звіщаю ж вам, браття, що Єва́нгелія, яку я благовісти́в, — вона не від людей.
<p>12 Бо я не прийняв, ні навчився її від люди́ни, але об'явленням Ісуса Христа.
<p>13 Чули бо ви про моє поступо́вання перше в юдействі, що Божу Церкву жорсто́ко я переслідував та руйнував її.
<p>14 І я перевищував в юдействі багатьох своїх рове́сників роду мого, бувши запе́клим прихильником моїх отці́вських переда́нь.
<p>15 Коли ж Бог, що вибрав мене від утро́би матері моєї і покликав благода́ттю Своєю, уподобав
<p>16 виявити мною Сина Свого, щоб благовістив я Його між поганами, — я не радився зараз із тілом та кров'ю,
<p>17 і не відправився в Єрусалим до апо́столів, що передо мною були, а пішов я в Ара́бію, і зно́ву вернувся в Дама́ск.
<p>18 По трьох ро́ках пото́му пішов я в Єрусалим побачити Ки́фу, і в нього пробув днів із п'ятнадцять.
<p>19 А іншого з апо́столів я не бачив, крім Якова, брата Господнього.
<p>20 А що вам пишу́, ось <i>кажу́</i> перед Богом, що я не обманюю!
<p>21 Пото́му пішов я до си́рських та кілікі́йських країн.
<p>22 Церква́м же Христовим в Юдеї я знаний не був особисто, -
<p>23 тільки чули вони, що той, що колись переслідував їх, благовісти́ть тепер віру, що колись руйнував був її.
<p>24 І сла́вили Бога вони через мене!

<h4>2</h4>
<p>1 Пото́му, по чотирнадцяти́ роках, я зно́ву ходив в Єрусалим із Варнавою, взявши й Тита з собою.
<p>2 А пішов я за об'явленням. І подав їм Єва́нгелію, що її проповідую між поганами, особливо знатнішим, чи не дарма́ змагаюся я чи змагався.
<p>3 Але й Тит, що зо мною, бувши греком, не був до обрі́зання змушений.
<p>4 А щодо прибулих фальшивих братів, що прийшли підгляда́ти нашу вільність, яку маємо в Христі Ісусі, щоб нас понево́лити,
<p>5 то ми їх не послухали ані на хвилю, і не піддали́ся були, щоб тривала в вас правда Єва́нгелії.
<p>6 Щождо тих, що за що́сь уважають себе, <i>та</i> якими колись вони були, то ні в чо́му різниці для мене нема, — не дивиться Бог на осо́бу люди́ни! Бо ті, що <i>за щось</i> уважають себе, нічого мені не додали́,
<p>7 але навпаки́, — побачивши, що мені припору́чена Єва́нгелія для необрізаних, як Петрові для обрізаних, -
<p>8 бо Той, хто помагав Петрові в апо́стольстві між обрізаними, помагав і мені між поганами, -
<p>9 і, пізнавши ту благода́ть, що да́на мені, Яків, і Кифа, і Іван, що стовпа́ми вважаються, подали мені та Варна́ві прави́ці спільно́ти, щоб ми для поган <i>працювали</i>, вони ж — для обрізаних,
<p>10 тільки щоб ми пам'ята́ли про вбогих, що я й пильнував був чинити таке.
<p>11 Коли ж Ки́фа прийшов був до Антіохі́ї, то відкрито я виступив супроти нього, — заслуго́вував бо він на о́суд.
<p>12 Бо він перед тим, як прийшли були дехто від Якова, споживав із поганами. А коли прибули́, став ховатися та відлучатися, боячи́ся обрі́заних.
<p>13 А з ним лицемі́рили й інші юдеї, так що навіть Варна́ва пристав був до їхнього лицемірства.
<p>14 А коли я побачив, що не йдуть вони рівно за єва́нгельською правдою, то перед усіма сказав Кифі: „Коли ти, бувши юдеєм, живеш по-поганському, а не по-юдейському, то на́що поган ти примушуєш жити по-юдейському“?
<p>15 Ми юдеї природою, а не грішники з поган...
<p>16 А коли ми дізнались, що люди́на не може бути виправдана ділами Зако́ну, але тільки вірою в Христа Ісуса, то ми ввірували в Христа Ісуса, щоб нам виправдатися вірою в Христа, а не ділами Зако́ну. Бо жодна люди́на ділами Зако́ну не буде випра́вдана!
<p>17 Коли ж, шукаючи виправда́ння в Христі, ми й самі показалися грішниками, то хіба Христос слуга гріху? Зовсім ні!
<p>18 Бо коли я будую знов те, що був зруйнував, то самого себе роблю́ злочинцем.
<p>19 Бо Зако́ном я вмер для Зако́ну, щоб жити для Бога. Я розп'я́тий з Христом.
<p>20 І живу вже не я, а Христос проживає в мені. А що я живу в тілі тепер, — живу вірою в Божого Сина, що мене полюбив, і видав за мене Само́го Себе.
<p>21 Божої благода́ті я не відкидаю. Бо коли <i>набувається</i> праведність Зако́ном, то Христос нада́рмо умер!

<h4>3</h4>
<p>1 О, ви нерозумні гала́ти! Хто вас звів не кори́тися правді, <i>вас</i>, яким перед очима Ісус Христос переднакре́слений був, <i>як ніби</i> між вами розп'я́тий?
<p>2 Це одне хочу знати від вас: чи ви прийняли́ Духа ділами Зако́ну, чи із про́повіді про віру?
<p>3 Чи ж ви аж такі нерозумні? Духом почавши, кінчите́ тепер тілом?
<p>4 Чи ви так багато терпіли нада́рмо? Коли б тільки надармо!
<p>5 Отже, Той, Хто вам Духа дає й чуда чинить між вами, — чи <i>чинить</i> ділами Зако́ну, чи із про́повіді про віру?
<p>6 Так як Авраа́м „був увірував в Бога, — і <i>це</i> залічено за праведність йому“.
<p>7 Тож знайте, що ті, хто від віри, — то сини Авраа́мові.
<p>8 І Писа́ння, передбачивши, що вірою Бог виправдає поган, благовісти́ло Авраамові: „Благосло́вляться в тобі всі наро́ди!“
<p>9 Тому́ ті, хто від віри, бу́дуть поблагосло́влені з вірним Авраамом.
<p>10 А всі ті, хто на діла Зако́ну покладається, — вони під прокля́ттям. Бо написано:, Прокля́тий усякий, хто не триває в усьому, що написано в книзі Зако́ну, щоб чинити оте!“
<p>11 А що перед Богом Зако́ном ніхто не виправдується, то <i>це</i> ясно, бо „праведний житиме вірою“.
<p>12 А Зако́н не від віри, але „хто чинитиме те, той житиме ним“.
<p>13 Христос відкупив нас від прокля́ття Зако́ну, ставши прокля́ттям за нас, бо написано: „Прокля́тий усякий, хто ви́сить на дереві“,
<p>14 щоб Авраамове благослове́ння в Ісусі Христі поши́рилося на поган, щоб обі́тницю Духа прийняти нам вірою.
<p>15 Браття, кажу́ я по-лю́дському: навіть лю́дського затве́рдженого заповіту ніхто не відкидає та <i>до нього</i> не додає.
<p>16 А обі́тниці да́ні були Авраамові й насінню його. Не говориться: „і насінням“, як про багатьох, але як про одно́го: „і Насінню твоєму“, яке є Христос.
<p>17 А я кажу́ це, що заповіту, від Бога затве́рдженого, Зако́н, що прийшов по чотириста тридцяти роках, не відкидає, щоб обі́тницю він зруйнував.
<p>18 Бо коли від Зако́ну спадщина, то вже не з обі́тниці; Авраамові ж Бог дарував із обі́тниці.
<p>19 Що ж Зако́н? Він був даний з причини пере́ступів, аж поки при́йде Насіння, якому обі́тниця да́на була́; він учинений був анголами рукою посере́дника.
<p>20 Але посере́дник не є для одно́го, Бог же один.
<p>21 Отож, чи ж Зако́н проти Божих обі́тниць? Зо́всім ні! Якби бо був да́ний Зако́н, щоб він міг оживляти, то праведність справді була б від Зако́ну!
<p>22 Та все зачинило Писа́ння під гріх, щоб віруючим була да́на обі́тниця з віри в Ісуса Христа.
<p>23 Але поки прийшла віра, під Зако́ном стере́жено нас, за́мкнених до <i>при́ходу</i> віри, що мала об'яви́тись.
<p>24 Тому то Зако́н вихо́вником був до Христа, щоб нам виправдатися вірою.
<p>25 А як віра прийшла, то вже ми не під вихо́вником.
<p>26 Бо ви всі сини Божі через віру в Христа Ісуса!
<p>27 Бо ви всі, що в Христа охристилися, у Христа зодягну́лися!
<p>28 Нема юдея, ні грека, нема раба, ані вільного, нема чоловічої статі, ані жіночої, — бо всі ви один у Христі Ісусі!
<p>29 А коли ви Христові, то ви Авраамове насіння й за обі́тницею спадкоємці.

<h4>4</h4>
<p>1 Тож кажу́ я: поки спадкоє́мець дити́на, — він нічим від раба не різни́ться, хоч він пан над усім,
<p>2 але під опікуна́ми та керівника́ми <i>знаходиться</i> він аж до ча́су, що <i>визначив</i> ба́тько.
<p>3 Так і ми, — поки дітьми́ були, то були поневолені стихі́ями світу.
<p>4 Як настало ж ви́повнення ча́су, Бог послав Свого Сина, що родився від жони, та став під Зако́ном,
<p>5 щоб викупити підзако́нних, щоб усино́влення ми прийняли́.
<p>6 А що ви сини́, Бог послав у ваші серця Духа Сина Свого, що викликує: „Авва, Отче!“
<p>7 Тому ти вже не раб, але син. А як син, то й спадкоє́мець Божий через Христа.
<p>8 Та тоді, не знаючи Бога, служили ви тим, що з істоти бога́ми вони не були́.
<p>9 А тепер, як пізнали ви Бога, чи краще — як Бог вас пізнав, — як вертаєтесь знов до слаби́х та вбогих стихі́й, яким хочете знов, як давніше, служити?
<p>10 Ви вважаєте пильно на дні та на місяці, і на по́ри та ро́ки.
<p>11 Я боюся за вас, чи не да́рмо я працював коло вас?..
<p>12 Прошу́ я вас, браття, — будьте, як я, бо й я <i>такий самий</i>, як ви. Нічим ви мене не покри́вдили!
<p>13 І знаєте ви, що в не́мочі тіла я перше звіщав вам Єва́нгелію,
<p>14 ви ж моєю спокусою в тілі моїм не пого́рдували, і мене не відкинули, але, немов а́нгола Божого, ви прийняли́ мене, як Христа Ісуса!
<p>15 Тож де ваше <i>тодішнє</i> блаже́нство? Свідкую бо вам, що якби було можна, то ви вибрали б очі свої та мені віддали́ б!
<p>16 Чи ж я став для вас ворогом, правду гово́рячи вам?
<p>17 Недобре пильнують про вас, але вас відлучити хо́чуть, щоб ви пильнували про них.
<p>18 То добре, — пильнувати про добре постійно, а не тільки тоді, як прихо́джу до вас.
<p>19 Ді́тки мої, — я зно́ву для вас терплю́ муки поро́ду, поки образ Христа не віді́б'ється в вас!
<p>20 Я хотів би тепер бути в вас та змінити свій голос, бо маю я су́мнів за вас.
<p>21 Скажіть мені ви, що хочете бути під Зако́ном: чи не слухаєтесь ви Зако́ну?
<p>22 Бо написано: „Мав Авраам двох синів, одно́го від рабині, а другого від вільної“.
<p>23 Але той, хто був від рабині, народився за тілом, а хто був від вільної, — за обі́тницею.
<p>24 Розуміти це треба інакше, бо це два заповіти: один від гори Сіна́й, що в ра́бство народжує, а він — то Аґа́р.
<p>25 Бо Аґа́р — то гора Сіна́й в Ара́бії, а відповідає сучасному Єрусалимові, який у ра́бстві з своїми дітьми́.
<p>26 А ви́шній Єрусали́м — вільний, він мати всім нам!
<p>27 Бо написано: „Звеселися, неплідна, ти, що не родиш! Гукай та викликуй ти, що в поро́ді не мучилась, бо в полишеної значно більше дітей, ніж у тієї, що має вона чоловіка!“
<p>28 А ви, браття, діти обі́тниці за Ісаком!
<p>29 Але як і тоді, — хто родився за тілом, переслідував тих, <i>хто родився</i> за духом, так само й тепер.
<p>30 Та що каже Писа́ння? „Прожени рабиню й сина її, бо не буде спадкува́ти син рабині ра́зом із сином вільної“.
<p>31 Тому́, браття, не сини́ ми рабині, але вільної!

<h4>5</h4>
<p>1 Христос для волі нас визволив. Тож стійте <i>в ній</i> та не піддавайтеся зно́ву в ярмо ра́бства!
<p>2 Ось я, Павло, кажу вам, що коли ви обрізуєтесь, — то нема вам <i>тоді</i> жодної ко́ристи від Христа.
<p>3 І свідкую я зно́ву всякому чоловікові, який обрізується, що повинен він ви́конати ввесь Зако́н.
<p>4 Ви, що Зако́ном виправдуєтесь, — полишилися без Христа, відпали від благодаті!
<p>5 Бо ми в Дусі з віри чекаємо надії пра́ведности.
<p>6 Бо сили не має в Христі Ісусі ані обрі́зання, ані необрі́зання, — але віра, що чинна любов'ю.
<p>7 Бігли ви добре. Хто заборонив вам кори́тися правді?
<p>8 Таке переко́нання не від Того, Хто вас покликав.
<p>9 Трохи ро́зчини квасить усе тісто!
<p>10 Я в Господі маю надію на вас, що нічого іншого ду́мати не будете ви. А хто вас непоко́їть, осуджений буде, хоч би він хто був!
<p>11 Чого ж, браття, мене ще переслідують, коли я обрі́зання ще проповідую? Тоді споку́са хреста в ніщо оберта́ється!
<p>12 О, коли б були навіть відсі́чені ті, хто підбурює вас!
<p>13 Бо ви, браття, на волю покликані, але щоб ваша воля не <i>стала</i> при́водом <i>догоджати</i> тілу, а любов'ю служи́ти один о́дному!
<p>14 Бо ввесь Зако́н в однім слові місти́ться: „Люби свого ближнього, як само́го себе!“
<p>15 Коли ж ви гризете́ та їсте один о́дного, то глядіть, щоб не знищили ви один о́дного!
<p>16 І кажу́: ходіть у Дусі, — і не вчи́ните пожадливости тіла,
<p>17 бо тіло бажає противного Духові, а Дух противного тілу, і супротивні вони один о́дному, щоб ви чинили не те, чого хочете.
<p>18 Коли ж Дух вас провадить, то ви не під Зако́ном.
<p>19 Учинки тіла явні, то є: пере́люб, нечистість, розпу́ста,
<p>20 ідолослу́ження, ча́ри, ворожнечі, сварка, заздрість, гнів, суперечки, незгоди, єресі,
<p>21 за́видки, п'я́нство, гу́лянки й подібне до цього. Я про це попере́джую вас, як і попереджа́в був, що хто чинить таке, не вспадку́ють вони Царства Божого!
<p>22 А плід Духа: любов, радість мир, довготерпіння, ла́гідність, до́брість, вірність,
<p>23 тихість, здержливість: — Зако́ну нема на таких!
<p>24 А ті, що Христові Ісусові, розп'яли́ вони тіло з пожадли́востями та з по́хотями.
<p>25 Коли Духом живемо, то й Духом ході́мо!
<p>26 Не будьмо чванли́ві, не дражнімо один о́дного, не зави́дуймо один о́дному!

<h4>6</h4>
<p>1 Браття, як люди́на й упаде́ в якій про́гріх, то ви, духовні, виправляйте такого духом ла́гідности, сам себе доглядаючи, щоб не спокусився й ти!
<p>2 Носіть тягарі́ один о́дного, і так виконаєте зако́на Христового.
<p>3 Коли бо хто ду́має, що він що́сь, бувши ніщо́, сам себе той обманює.
<p>4 Нехай кожен досліджує ді́ло своє, і тоді матиме тільки в собі похвалу́, а не в іншому!
<p>5 Бо кожен не́стиме свій власний тяга́р!
<p>6 А хто сло́ва навчається, нехай ділиться всяким добром із навчаючим.
<p>7 Не обманюйтеся, — Бог осміяний бути не може. Бо що тільки люди́на посіє, те саме й пожне!
<p>8 Бо хто сіє для власного тіла свого, той від тіла тління пожне. А хто сіє для Духа, той від Духа пожне життя вічне.
<p>9 А роблячи добре, не зну́джуймося, бо ча́су свого пожнемо́, коли не ослабнемо.
<p>10 Тож тому́, поки маємо час, усім робімо добро, а найбільш одновірним!
<p>11 Погляньте, якими великими буквами я написав вам своєю рукою!
<p>12 Усі ті, хто бажає хвалитися тілом, змушують вас обрізуватись, щоб тільки вони не були переслідувані за хреста Христового.
<p>13 Бо навіть і ті, хто обрізується, самі не зберігають Зако́на, а хочуть, щоб ви обрізувались, щоб хвалитися їм вашим тілом.
<p>14 А щодо мене, то нехай <i>нічим</i> не хвалюся, хіба тільки хрестом Господа нашого Ісуса Христа, що ним розп'я́тий світ для мене, а я для світу.
<p>15 Бо сили немає ані обрі́зання, ані необрізання, а створі́ння нове́.
<p>16 А всі ті, хто пі́де за цим пра́вилом, — мир та милість на них, і на Ізраїля Божого!
<p>17 Зре́штою, хай ніхто не турбує мене, бо ношу́ я Ісусові рани на тілі своїм!
<p>18 Благодать Господа нашого Ісуса Христа <i>нехай буде</i> з духом вашим, браття! Амі́нь.


