<h2>Неемія</h2>

<h4>1</h4>
<p>1 Слова́ Неемі́ї,<f>[1]</f> Гахаліїного сина: „І сталося в місяці кіслеві двадцятого року, і був я в за́мку Шуша́н.<f>[2]</f>
<p>2 І прийшов Ханані, один із братів моїх, він та люди з Юдеї. І запитався я їх про юдеїв, що врятува́лися, що позостали від поло́ну, та про Єрусалим.
<p>3 А вони сказали мені: „Позосталі, що лишилися з полону, там в окрузі, <i>живуть</i> у великій біді та в га́ньбі, а мур Єрусалиму поруйно́ваний, а брами його попа́лені огнем“...
<p>4 І сталося, як почув я ці слова́, сів я та й плакав, і був у жало́бі <i>кілька</i> днів, і по́стив, і молився перед лицем Небесного Бога.
<p>5 І сказав я: „Молю <i>Тебе</i>, Господи, Боже Небесний, Боже великий та грізни́й, що дотри́муєш заповіта та милість для тих, хто любить Тебе та дотримуєш заповіді Свої, —
<p>6 нехай же буде ухо Твоє чутке́, а очі Твої відкриті, щоб прислу́хуватися до молитви раба Твого, якою я молюся сьогодні перед Твоїм лицем день та ніч за Ізраїлевих синів, Твоїх рабів, і сповіда́юся в гріха́х Ізраїлевих синів, якими грішили ми проти Тебе, — і я і дім батька мого грішили!
<p>7 Ми сильно провинилися перед Тобою, і не дотримували заповідей, і уставів, і прав, які наказав Ти Мойсеєві, рабові Своєму.
<p>8 Пам'ятай же те слово, що Ти наказав був Мойсеєві, Своє́му рабові, говорячи: <i>як</i> ви спроневі́ритеся, — Я розпоро́шу вас поміж наро́дами!
<p>9 Та <i>коли</i> наве́рнетеся до Мене, і будете дотримувати заповіді Мої й виконувати їх, <i>то</i> якщо будуть ваші вигна́нці на краю небес, — то й звідти позбираю їх, і приведу́ до того місця, яке Я вибрав, щоб там перебувало Ім'я́ Моє!
<p>10 А вони — раби Твої та народ Твій, якого Ти викупив Своєю великою силою та міцною Своєю рукою.
<p>11 Молю <i>Тебе</i>, Господи, нехай же буде ухо Твоє чутке́ до молитви Твойого раба та до молитви Твоїх рабів, що пра́гнуть боятися Ймення Твого! І дай же сьогодні успіху Своєму рабові, і дай <i>знайти</i> милосердя перед оцим мужем!“ А я був ча́шником царевим.

<h4>2</h4>
<p>1 І сталося в місяці ніса́ні, двадцятого року царя Артаксе́ркса, <i>було раз</i> вино перед ним. І взяв я те вино й дав цареві. І я, <i>здавалося</i>, не був сумни́й перед ним.
<p>2 Та сказав мені цар: „Чому́ обличчя твоє сумне́, — чи ти не хворий? Це не інше <i>що</i>, як тільки сум серця“. І я ве́льми сильно злякався!
<p>3 І сказав я до царя: „Нехай цар живе навіки! Чому́ не буде сумне́ обличчя моє, коли місто дому гробі́в батьків моїх поруйноване, а брами його попа́лені огнем!“
<p>4 І сказав мені цар: „Чого ж ти просиш?“ І я помолився до Небесного Бога,
<p>5 і сказав цареві: Якщо <i>це</i> цареві вгодне, і якщо раб твій уподо́баний перед обличчям твоїм, то пошли мене до Юдеї, до міста гробі́в батьків моїх, — і я відбуду́ю його“!
<p>6 І сказав мені цар (а цариця сиділа при ньо́му): „Скільки ча́су буде дорога твоя, і коли ти пове́рнешся?“ І сподо́балось це цареві, і він послав мене, а я призна́чив йому час.
<p>7 І сказав я цареві: „Якщо <i>це</i> цареві вгодне, нехай дадуть мені листи́ до намісників Зарі́ччя, щоб прова́дили мене, аж поки не прийду́ до Юдеї,
<p>8 і листа до Асафа, дозо́рця царевого лісу, щоб дав мені де́рева на бру́сся для замко́вих брам, що <i>належать</i> до <i>Божого</i> дому, і для місько́го муру, і для дому, що до нього ввійду́“. І дав мені цар <i>в міру того</i>, як добра <i>була</i> Божа рука надо мною.
<p>9 І прибув я до намісників Заріччя, і дав їм цареві листи́. А цар послав зо мною зверхників ві́йська та верхівці́в.
<p>10 І почув <i>про це</i> хоронянин Санваллат та раб аммоні́тянин Товія, і було їм прикро, дуже прикро, що прийшов чоловік клопота́тися про добро для Ізраїлевих синів.
<p>11 І прийшов я до Єрусалиму, і був там три дні.
<p>12 І встав я вночі, я та трохи людей зо мною, і не розповів я ніко́му, що Бог мій дав до мого серця зробити для Єрусалиму. А худоби не було зо мною, окрім тієї худоби, що я нею їздив.
<p>13 І вийшов я Долинною брамою вночі, і <i>пішов</i> до джерела́ Таннін, і до брами Смітникової. І я докладно огля́нув мури Єрусалиму, що були́ поруйно́вані,а брами його були попа́лені огнем.
<p>14 І перейшов я до Джерельної брами та до царсько́го ставу, та там не було місця для перехо́ду худоби, <i>що була́</i> підо мною.
<p>15 І йшов я долиною вночі, і докладно оглядав мура. Потім я вернувся, і ввійшов Долинною брамою, і вернувся.
<p>16 А заступники не знали, куди я пішов та що́ я роблю́, а юдеям, і священикам, і шляхті, і заступникам, і решті тих, що робили працю, я доти <i>нічо́го</i> не розповіда́в.
<p>17 І сказав я до них: „Ви бачите біду́, що ми в ній, що Єрусалим зруйно́ваний, а бра́ми його попа́лені огнем. Ідіть, і збудуйте мура Єрусалиму, і вже не бу́демо ми га́ньбою!“
<p>18 І розповів я їм про руку Бога мого, що вона добра до мене, а також слова царя, які сказав він мені. І сказали вони: „Станемо й збудуємо!“ І зміцнили вони руки свої на добре <i>ді́ло</i>.
<p>19 І почув <i>це</i> хоронянин Санваллат та аммоні́тянин раб Товія, і араб Ґешем, і сміялися з нас, і пого́рджували нами й говорили: „Що це за річ, яку ви робите? Чи проти царя ви бунтуєтесь?“
<p>20 А я їм відповів і сказав до них: „Небесний Бог — Він дасть нам у́спіх, а ми, Його раби, станемо й збудуємо! А вам нема ані частки, ані права, ані пам'ятки в Єрусалимі!“

<h4>3</h4>
<p>1 І встав Еліяші́в, первосвященик, та брати його священики, і збудували Овечу браму. Вони освятили її, і повставля́ли її двері, й аж до башти Меа освятили її, аж до башти Ханан'їла.
<p>2 А поруч нього будували єрихо́няни, а поруч них будував Заккур, син Імріїв.
<p>3 А браму Рибну збудували сини Сенаїні, <i>і</i> вони покрили її бру́ссями, і повставляли двері її, замки́ її та за́суви її.
<p>4 А поруч них направляв Меремот, син Урії, Коцового сина, а поруч них направляв Мешуллам, син Берехії, Мешав'їлового сина, а поруч них направляв Садок, Баанин син.
<p>5 А поруч них направляли текояни, але́ їхні вельмо́жі не схилили своєї шиї в службу свого Господа.
<p>6 А браму Стару направляли Йояда, син Пасеахів, та Мешуллам, син Бесодеїн, — вони покрива́ли бру́ссями, і вставляли двері її, і замки́ її та за́суви її.
<p>7 А поруч них направляв ґів'онеянин Мелатія та меронотеянин Ядон, люди Ґів'ону та Міцпи, <i>що належали</i> до володі́ння намісника Заріччя.
<p>8 Поруч нього направляв Уззіїл, син Хархаїн, <i>з</i> золотарів, а поруч нього направляв Хананія, син Раккахімів, — і вони віднови́ли Єрусалима аж до Широкого муру.
<p>9 А поруч нього направляв Рефая, син Хурів, зверхник половини єрусалимської округи.
<p>10 А поруч нього направляв Єдая, син Харумафів, а <i>то</i> навпроти дому свого, а при його руці направляв Хаттуш, син Хашавнеїн.
<p>11 Другу міру направляв Малкійя, син Харімів, та Хашшув, син Пахат-Моавів, та башту Печей.
<p>12 А поруч нього направляв Шаллум, син Лохеша, зверхник половини єрусалимської окру́ги, він та дочка́ його.
<p>13 Браму Долинну направляв Ханун та ме́шканці Заноаху, — вони збудували її, і повставляли двері її, замки́ її та за́суви її, і тисячу ліктів у мурі аж до Смітнико́вої брами.
<p>14 А Смітнико́ву браму направив Малкійя, син Рехавів, зверхник бет-керемської округи, — він збудував її, і повставля́в її двері, замки́ її та за́суви її.
<p>15 А Джерельну браму направив Шаллум, син Кол-Хезеїв, зверхник округи Міцпи, — він збудував її, і покри́в її, і повставля́в її двері, замки́ її та за́суви її, і <i>направив</i> мура ставу Шелах до царсько́го садка́, і аж до ступені́в, що спускаються з Давидового Міста.<f>[3]</f>
<p>16 За ним направляв Неемія, син Азбуків, зверхник половини бетцурської окру́ги аж до <i>місця</i> навпроти Давидових гробі́в і аж до зробленого ста́ву, і аж до дому Лицарів.
<p>17 За ним направляли Левити: Рехум, син Баніїв, поруч нього направляв зверхник половини округи Кеїла, для своєї окру́ги.
<p>18 За ним направляли їхні брати: Баввай, син Хенададів, зверхник половини окру́ги Кеїла.
<p>19 І направляв поруч нього Езер, син Єшуїн, зверхник округи, міру другу, від <i>місця</i> навпроти виходу до зброя́рні наріжника.
<p>20 За ним ревно направляв Барух, Заббаїв син, міру другу, від наріжника аж до входу до дому первосвященика Еліяшіва.
<p>21 За ним направляв Меремот, син Урійї, сина Коцового, міру другу, від входу до Еліяшівового дому й аж до кінця Еліяшівового дому.
<p>22 А за ним направляли священики, люди <i>йорданської</i> окру́ги.
<p>23 За ним направляв Веніямин, син Хашшувів, навпроти свого дому; за ним направляв Азарія, син Маасеї, сина Ананіїного, при своєму домі.
<p>24 За ним направляв Біннуй, син Хенададів, міру другу, від Азаріїного дому аж до нарі́жника й аж до ро́гу.
<p>25 Палал, син Узаїв, — від <i>місця</i> навпроти наріжника та в горі́шній башті, що вихо́дить із царсько́го дому, що при в'язни́чному подві́р'ї. За ним Педая, син Пар'ошів.
<p>26 А підда́нці <i>храму</i> сиділи в Офелі аж до <i>місця</i> навпроти Водної брами на схід та <i>навпро́ти</i> виступа́ючої башти.
<p>27 За ним направляли техояни, міру другу, від <i>місця</i> навпроти великої виступаючої башти й аж до офельського му́ру.
<p>28 З-над Кінської брами направляли священики, кожен навпроти дому свого́.
<p>29 За ним<i>и</i> направляв Садо́к, син Іммерів, навпроти свого дому, а за ним направляв Шемая, син Шеханіїн, сторож Схі́дньої брами.
<p>30 За ним направляв Хананія, син Шелеміїн, та Ханун, шо́стий син Цалафів, міру другу; за ним направляв Мешуллам, син Берехіїн, навпроти своєї кімна́ти.
<p>31 За ним направляв Малкійя, син золотаря́, аж до дому <i>храмови́х</i> підда́нців та крамарі́в, навпроти брами Міфкад і аж до наріжної го́рниці.
<p>32 А між наріжною го́рницею до Овечої брами направляли золотарі́ та крамарі́.
<p>33 І сталося, як почув Санваллат, що ми будуємо того мура, то він запалився гнівом, і дуже розгнівався, і сміявся з юдеїв.
<p>34 І говорив він перед своїми брата́ми та самарійським ві́йськом і сказав: „Що́ <i>це</i> роблять ці мізерні юдеї? Чи їм <i>це</i> позоставлять? Чи бу́дуть вони прино́сити жертву? Чи закі́нчать цього дня? Чи ожи́влять вони ці камі́ння з куп по́роху, а вони ж — попа́лені?“
<p>35 А аммоні́тянин Товійя <i>був</i> при ньому й сказав: „Та й що́ вони будують? Якщо вийде лисиця, то вона зробить дірку в їхній камінній стіні́!“
<p>36 „Почуй, Боже наш, що ми стали пого́рдою, і поверни їхню га́ньбу на голову їхню, і дай їх на здо́бич у край поло́ну!
<p>37 І не закрий їхньої провини, а їхній гріх нехай не буде стертий з-перед лиця Твого, бо вони обра́зили будівничих!“
<p>38 І збудува́ли ми того мура, і був пов'я́заний увесь той мур аж до половини його́. А серце народу було, щоб <i>да́лі</i> робити!

<h4>4</h4>
<p>1 І сталося, як почув Санвалла́т, і Товійя, і араби, і аммонітяни, і ашдодяни, що направляється єрусалимський мур, що ви́ломи <i>в стіні</i> стали затарасо́вуватися, то дуже запали́лися гнівом.
<p>2 І змо́вилися вони всі ра́зом, щоб іти воювати з Єрусалимом, та щоб учинити йому замі́шання.
<p>3 І ми молилися до нашого Бога, і поставили проти них сторо́жу вдень та вночі, перед ними.
<p>4 І сказав Юда: „Осла́бла сила носія́, а зва́лищ багато, — і ми не зможемо <i>да́лі</i> будувати мура!“
<p>5 А наші нена́висники говорили: „Вони не знатимуть і не побачать, як ми при́йдемо до сере́дини їх, і позабива́ємо їх, та її спи́нимо працю!“
<p>6 І сталося, як прихо́дили ті юде́яни, що сиділи при них, то говорили нам <i>про це</i> разі́в десять, зо всіх місць, де вони пробува́ли.
<p>7 Тоді поставив я <i>сторо́жу</i> здо́лу того місця за муром у пече́рах. І поставив я народ за <i>їхніми</i> ро́дами, з їхніми меча́ми, їхніми ра́тищами та їхніми лу́ками.
<p>8 І розглянув я <i>це</i>, і встав і сказав я до шляхе́тних, і до заступників, і до решти наро́ду: „Не бійтеся перед ними! Згадайте Господа великого та грізно́го, і воюйте за ваших братів, ваших синів, дочо́к ваших, жіно́к ваших та за доми́ ваші!“
<p>9 І сталося, як почули наші вороги́, що нам <i>те</i> відо́ме, то Господь зламав їхній за́дум, і всі ми верну́лися до муру, кожен до праці своєї.
<p>10 І було́ від того дня, що половина моїх юнакі́в робили працю, а половина їх міцно тримала списи, щити́, і луки та па́нцері, а зверхники стояли позад Юдиного дому.
<p>11 Будівни́чі <i>працювали</i> на мурі, а носії́ наладо́вували тяга́р, — вони однією рукою робили працю, а однією міцно тримали списа.
<p>12 А в кожного будівничого його меч був прив'я́заний на сте́гнах його, і <i>так</i> вони будували, а біля мене <i>був</i> сурма́ч.
<p>13 І сказав я до шляхе́тних, до заступників та до решти наро́ду: „Праця велика й просто́ра, а ми повідді́лювані на мурі, дале́ко один від о́дного.
<p>14 <i>Тому то</i> в місце, де почуєте голос сурми́, туди <i>негайно</i> збирайтеся до нас. Бог наш буде воювати для нас!“
<p>15 І <i>так</i> ми робили працю, і половина їх міцно тримала списи від сходу ранньої зорі аж до поя́влення зір.
<p>16 Також того ча́су сказав я до наро́ду: „Кожен з юнако́м своїм нехай ночують у сере́дині Єрусалиму, і бу́дуть вони для нас уночі — сторо́жею, а вдень — на працю“.
<p>17 І ні я, ані брати мої, ані юнаки́ мої, ані сторожі́, що <i>були</i> за мною, ми не здіймали своєї оде́жі, — кожен <i>мав</i> свою <i>зброю</i> при своє́му стегні́.

<h4>5</h4>
<p>1 І був великий крик наро́ду та їхніх жіно́к на своїх братів юдеїв.
<p>2 І були такі, що говорили: „Ми даємо́ в заста́ву синів своїх та дочо́к своїх, і беремо́ збіжжя, і їмо й живемо́!“
<p>3 І були такі, що говорили: „Ми заставля́ємо поля свої, і виноградники свої, і доми́ свої, і беремо́ збіжжя в цьому голоді!“
<p>4 І були́ такі, що говорили: „Ми позичаємо срібло на податок царськи́й <i>за</i> наші поля та наші виноградники.
<p>5 А наше ж тіло таке, як тіло наших братів, наші сини — як їхні сини. А ось ми ти́снемо наших синів та наших дочо́к за рабів, і є з наших дочо́к ути́скувані. Ми не в силі <i>робити</i>, а поля́ наші та виноградники наші <i>належать</i> іншим“.
<p>6 І сильно запала́в у мені гнів, коли я почув їхній крик та ці слова́!
<p>7 А моє серце дало́ мені раду, і я спереча́вся з шляхе́тними та з заступниками та й сказав їм: „Ви заста́вою ти́снете один о́дного!“ І скликав я на них великі збори.
<p>8 І сказав я до них: „Ми викупо́вуємо своїх братів юдеїв, про́даних пога́нам, за нашою спромогою, а ви бу́дете продавати своїх братів, і вони продаються нам?“ І мовчали вони, і не знахо́дили слова...
<p>9 І сказав я: „Не добра це річ, що ви робите! Чи ж не в бо́язні нашого Бога ви маєте ходити, через га́ньбу від тих поганів, наших ворогів?
<p>10 Також і я, брати мої та юнаки́ мої були позикода́вцями срібла та збіжжя. Опустімо ж ми оцей борг!
<p>11 Верніть їм зараз їхні поля́, їхні виноградники, їхні оли́вки, й їхні доми́ та відсо́ток срібла, і збіжжя, виноградний сік та нову́ оливу, що ви дали їм у заста́ву <i>за них</i>!“
<p>12 І вони сказали: „Пове́рнемо, і не бу́демо жадати від них! Зро́бимо так, як ти говориш!“ І покликав я священиків, і заприсягну́в їх зробити за цим словом.
<p>13 Витрусив я й свою па́зуху та й сказав: „Нехай отак ви́трусить Бог кожного чоловіка, хто не спо́внить цього слова, з дому його та з труду його, і нехай бу́де такий ви́трушений та поро́жній!“ І сказали всі збори: „Амі́нь!“ І сла́вили вони Господа, і наро́д зробив за цим словом.
<p>14 Також від дня, коли <i>цар</i> наказав мені бути їхнім намі́сником в Юдиному кра́ї від року двадцятого й аж до року тридцять другого царя Артаксе́ркса, — дванадцять літ не їв намі́сничого хліба ані я, ані брати мої.
<p>15 А намі́сники попере́дні, що були́ передо мною, чинили тяжке́ над наро́дом, і брали від них хлібом та вином одно́го дня сорок шеклів срібла; також їхні слу́ги панували над наро́дом. А я не робив так через страх Божий.
<p>16 А також у праці того муру я підтри́мував, і по́ля не купували ми, а всі мої слу́ги були зібрані там над працею.
<p>17 А за столом моїм <i>були</i> юдеї та заступники, — сто й п'ятдеся́т чоловіка, та й ті, хто прихо́див до нас із народів, що навколо нас.
<p>18 А що гото́вилося на один день, <i>було</i>: віл один, худоби дрібної — шестеро ви́браних, і птиця готува́лася в мене, а за десять день <i>вихо́дило</i> багато всякого вина. А при то́му я не жадав намісничого хліба, бо та робота <i>направи мурів</i> була тяжка́ на тому народі.
<p>19 Запам'ятай же мені, Боже мій, на добре все те, що́ я робив для цього народу!

<h4>6</h4>
<p>1 І сталося, коли почув Санваллат, і Товійя, і араб Ґешем та решта наших ворогів, що я збудував мура, і що не позоста́лося в ньому ви́лому, — але до цього ча́су дверей у брамах я не повставля́в, —
<p>2 то послав Санваллат та Ґешем до мене, говорячи: „Приходь, і вмовимося ра́зом у Кефірімі в долині Оно!“ А вони замишляли зробити мені зло.
<p>3 І послав я до них послів, говорячи: „Я роблю́ велику працю, і не мо́жу прийти. На́що буде перервана ця праця, як кину її та піду́ до вас?“
<p>4 І посилали до мене так само чотири ра́зи, а я відповідав їм так само.
<p>5 І так само Санваллат п'ятий раз прислав до ме́не слугу́ свого́, а в руці його <i>був</i> відкритий лист.
<p>6 А в ньому написане: „Чується серед наро́дів, і Ґашму говорить: Ти та юдеї замишляєте відділитися, тому́ то ти будуєш того мура, і хочеш бути їм за царя, за тими слова́ми.
<p>7 Та й пророків ти понаставля́в, щоб викри́кували про тебе в Єрусалимі, говорячи: Цар в Юді! А тепер цар почує оці речі. Отож, — приходь, і пора́дьмося ра́зом!“
<p>8 І послав я до ньо́го, говорячи: „Не було́ таких речей, про які ти говориш, бо з серця свого ти їх повимишля́в!“
<p>9 Бо всі вони лякали нас, говорячи: „Нехай осла́бнуть їхні руки з цієї праці, — і не буде вона зро́блена!“ Та тепер, <i>о Боже</i>, зміцни́ мої ру́ки!
<p>10 І я ввійшов до дому Шемаї, сина Делаї, Мегетав'їлового сина, а він був заде́ржаний. І він сказав: „Умовмося <i>піти</i> до Божого дому, до сере́дини храму, і замкне́мо храмові двері, бо при́йдуть забити тебе, — власне вночі при́йдуть забити тебе“.
<p>11 Та я відказав: „Чи такий чоловік, як я, має втікати? І хто́ <i>є такий</i>, як я, що вві́йде до храму й буде жити? Не ввійду́!“
<p>12 І пізнав я, що то не Бог послав його, коли він говорив на мене те пророцтво, а то Товійя та Санваллат підкупи́ли його́...
<p>13 Бо він був підку́плений, щоб я боявся, — і зробив так, і згрішив. <i>Це</i> було для них на злий погові́р, щоб обра́зити мене.
<p>14 Запам'ятай же, Боже мій, Товійї та Санваллатові за цими вчинками його́, а також пророчиці Ноадії та решті пророків, що страха́ли мене!
<p>15 І був закі́нчений мур двадцятого й п'ятого <i>дня місяця</i> елула, за п'ятдеся́т і два дні.
<p>16 І сталося, як почули <i>про це</i> всі наші вороги, та побачили всі народи, що <i>були</i> навко́ло нас, то вони впали в оча́х своїх та й пізнали, що ця праця була зро́блена від нашого Бога!
<p>17 Тими днями також шляхе́тні юдеї писали багато своїх листів, що йшли до Товійї, а Товійїні прихо́дили до них.
<p>18 Бо багато-хто в Юдеї <i>були</i> заприся́женими <i>при́ятелями</i> йому, бо він <i>був</i> зять Шеханії, Арахового сина, а син його Єгоханан узяв дочку́ Мешуллама, Берехіїного сина.
<p>19 І говорили передо мною добре про нього, а слова́ мої передавали йому. Товійя посилав листи́, щоб настраха́ти мене́.

<h4>7</h4>
<p>1 І сталося, як був збудо́ваний мур, то повставля́в я двері, і були понаста́влювані придве́рні, співаки́ та Левити.
<p>2 І призна́чив я над Єрусалимом свого брата Ханані та зверхника тверди́ні Хананію, бо він <i>був</i> чоловік правдивий, і Бога боявся більше від багатьох <i>інших</i>.
<p>3 І сказав я до них: „Нехай не відчиня́ються єрусалимські брами аж до спе́ки сонця. І поки вони самі стоять, нехай позамика́ють двері, і <i>так</i> тримайте. І поста́вити ва́рти <i>з</i> єрусалимських ме́шканців, кожного на його сторожі, і кожного навпроти його дому!“
<p>4 А місто було широко-просто́ре й велике, та народу в ньо́му мало, і доми не були побудо́вані.
<p>5 І поклав мені Бог мій на серце моє зібрати шляхе́тних, і заступників та наро́д, щоб переписати. І знайшов я книжку пе́репису тих, хто прийшов перше, а в ній я знайшов написане <i>таке</i>:
<p>6 Оце вихо́дьки з округи, що прийшли з поло́ну вигна́ння, яких вигнав був Навуходоно́сор, цар вавилонський, і вони повернулися до Єрусалиму та до Юдеї, кожен до міста свого,
<p>7 ті, що прийшли були з Зоровавелем, Ісусом, Неемією, Азарією, Раамією, Нахаманієм, Мордехаєм, Білшаном, Місперетом, Біґваєм, Нехумом, Бааною. Число людей Ізраїлевого наро́ду:
<p>8 синів Пар'ошових — дві тисячі сто й сімдеся́т і два,
<p>9 синів Шеватіїних — три сотні і сімдесят і два,
<p>10 синів Арахових — шість сотень п'ятдеся́т і два,
<p>11 синів Пахат-Моавових, із синів Ісусових та Йоавових — дві тисячі й вісім сотень вісімнадцять,
<p>12 синів Еламових — тисяча двісті п'ятдеся́т і чотири,
<p>13 синів Заттуєвих — вісім сотень сорок і п'ять,
<p>14 синів Заккаєвих — сім сотень і шістдеся́т,
<p>15 синів Біннуєвих — шість сотень сорок і вісім,
<p>16 синів Беваєвих — шість сотень двадцять і вісім,
<p>17 синів Азґадових — дві тисячі три сотні двадцять і два,
<p>18 синів Адонікамових — шість сотень шістдеся́т і сім,
<p>19 синів Біґваєвих — дві тисячі шістдесят і сім,
<p>20 синів Адінових — шість сотень п'ятдеся́т і п'ять,
<p>21 синів Атерових, — з <i>синів</i> Хізкійїних — дев'ятдеся́т і вісім,
<p>22 синів Хашумових — три сотні двадцять і вісім,
<p>23 синів Бецаєвих — три сотні двадцять і чотири,
<p>24 синів Харіфових — сто дванадцять,
<p>25 синів Ґів'онових — дев'ятдеся́т і п'ять,
<p>26 людей з Віфлеєму та Нетофи — сто вісімдеся́т і вісім,
<p>27 людей з Анототу — сто двадцять і вісім,
<p>28 людей з Бет-Азмавету — сорок і два,
<p>29 людей з Кір'ят-Єаріму, Кефіри та Беероту — сім сотень сорок і три,
<p>30 людей з Рами та Ґави — шість сотень двадцять і один,
<p>31 людей з Міхмасу — сто двадцять і два,
<p>32 людей з Бет-Елу та Аю — сто двадцять і три,
<p>33 людей з Нево Другого — п'ятдеся́т і два,
<p>34 вихо́дьків з Еламу Другого — тисяча двісті п'ятдесят і чотири,
<p>35 виходьків з Харіму — три сотні й двадцять,
<p>36 виходьків з Єрихону — три сотні сорок і п'ять,
<p>37 виходьків з Лоду, Хадіду й Оно — сім сотень і двадцять і один,
<p>38 вихо́дьків з Сенаї — три тисячі дев'ять сотень і тридцять.
<p>39 Священиків: синів Єдаїних з Ісусового дому — дев'ять сотень сімдеся́т і три,
<p>40 синів Іммерових — тисяча п'ятдесят і два,
<p>41 синів Пашхурових — тисяча двісті сорок і сім,
<p>42 синів Харімових — тисяча сімнадцять.
<p>43 Левитів: синів Ісусових з Кадміїлового <i>дому</i>, з Годевиних синів — сімдеся́т і чотири.
<p>44 Співакі́в: синів Асафових — сто сорок і вісім.
<p>45 Придве́рних: синів Шаллумових, синів Атерових, синів Талмонових, синів Аккувових, синів Хатітиних, синів Шоваєвих — сто тридцять і вісім,
<p>46 <i>Храмови́х</i> підда́нців: сини Ціхині, сини Хасуфині, сини Таббаотові,
<p>47 сини Керосові, сини Сіїні, сини Падонові,
<p>48 сини Леванині, сини Хаґавині, сини Салмаєві,
<p>49 сини Хананові, сини Ґідделові, сини Ґахарові,
<p>50 сини Реаїні, сини Рецінові, сини Некодині,
<p>51 сини Ґаззамові, сини Уззині, сини Пасеахові,
<p>52 сини Бесаєві, сини Меунімові, сини Нефішесінові,
<p>53 сини Бакбутові, сини Хакуфині, сини Хархурові,
<p>54 сини Бацлітові, сини Мехидині, сини Харшині,
<p>55 сини Баркосові, сини Сісерині, сини Темахові,
<p>56 сини Неціяхові, сини Хатіфині.
<p>57 Синів Соломонових рабів: сини Сотаєві, сини Соферетові, сини Перідині,
<p>58 сини Яалині, сини Дарконові, сини Ґідделові,
<p>59 сини Шефатіїні, сини Хаттілові, сини Похерет-Гаццеваїмові, сини Амонові, —
<p>60 усього цих <i>храмови́х</i> підда́нців та синів Соломонових рабів — три сотні дев'ятдеся́т і два.
<p>61 А оце ті, що прийшли з Тел-Мелаху, з Тел-Харші, Керув-Аддону та Іммеру, та не могли дове́сти роду батьків своїх та свого насіння, чи вони з Ізраїля:
<p>62 синів Делаїних, синів Товійїних, синів Некодиних — шість сотень сорок і два.
<p>63 А з священиків: сини Ховаїні, сини Коцові, сини Барзіллая, що взяв жінку з дочо́к ґілеадянина Барзіллая, і став зватися їхнім ім'ям.
<p>64 Вони шукали за́пису свого родово́ду, але він не знайшовся, — і були вони ви́лучені зо свяще́нства,
<p>65 а намісник сказав їм, щоб вони не їли зо Святого Святих, аж поки не стане священик до урі́му та туммі́му.
<p>66 Усього збору ра́зом — сорок дві тисячі триста й шістдеся́т,
<p>67 окрім їхніх рабів та їхніх невільниць, — цих <i>було</i> сім тисяч триста тридцять і сім; а в них співакі́в та співа́чок — двісті й сорок і п'ять.
<p>68 Їхніх ко́ней було сім сотень тридцять і шість, їхніх мулів — двісті сорок і п'ять,
<p>69 верблю́дів — чотири сотні тридцять і п'ять, ослів — шість тисяч <i>і</i> сім сотень і двадцять.
<p>70 А частина голі́в ба́тьківських <i>ро́дів</i> дали́ на працю: намісник дав до скарбниці: золота тисячу даре́йків, кропи́льниць — п'ятдеся́т, священичих шат — п'ятсот і тридцять.
<p>71 А з голів ба́тьківських <i>родів</i> дали до скарбниці на працю: золота — двадцять тисяч дарейків, а срібла — дві тисячі й двісті мін.
<p>72 А що дала́ ре́шта наро́ду: золота — двадцять тисяч дарейків, а срібла — дві тисячі мін, а священичих шат — шістдеся́т і сім.
<p>73 І осілися священики, і Левити, і придве́рні, і співаки, і <i>дехто</i> з наро́ду, і <i>храмові</i> підда́нці, і ввесь Ізраїль по своїх міста́х. Як настав сьомий місяць, то Ізраїлеві сини <i>були</i> по своїх містах.

<h4>8</h4>
<p>1 І зібрався ввесь наро́д, як один чоловік, на майда́н, що перед Водною брамою, і сказали учителеві Ездрі прине́сти книги Мойсеєвого Зако́ну, що наказав був Господь Ізра́їлеві.
<p>2 І приніс священик Ездра Зако́на перед збори з чоловіків та аж до жіно́к, і всіх, хто розумів чуте, першого дня сьомого місяця.
<p>3 І читав він у нім на майда́ні,<f>[4]</f> що перед Водною брамою, від світанку аж до полу́дня, перед чоловіками й жінка́ми та тими, хто розуміє, а уші всього народу <i>були звернені</i> до книги Зако́ну.
<p>4 І стояв учитель Ездра на дерев'я́ному підви́щенні, що зробили для цієї справи, а при ньому стояв Маттітія, і Шема, і Аная, і Урійя, і Хілкійя, і Маасея на прави́ці його, а на ліви́ці його: Педая, і Мішаїл, і Малкійя, і Хашум, і Хашбаддана, Захарій, Мешуллам.
<p>5 І розгорнув Ездра цю книгу на оча́х усього народу, бо він був вище від усього народу, а коли він розгорнув, увесь наро́д устав.
<p>6 І поблагословив Ездра Господа, Бога великого, а ввесь народ відповів: „Амі́нь, Амі́нь!“ <i>з</i> підне́сенням своїх рук. І <i>всі</i> схиля́лися, і вклонялися Господе́ві обличчям до землі!
<p>7 А Ісус, і Бані, і Шеревея, Ямін, Аккув, Шаббетай, Годійя, Маасея, Келіта, Азарія, Йозавад, Ханан, Пелая та Левити пояснювали наро́дові Зако́на, а народ <i>був</i> на своєму місці.
<p>8 І читали в книзі, у Божому Зако́ні вира́зно, і вияснювали зна́чення, і робили зрозумілим чи́тане.
<p>9 І сказав намісник Неемія, і священик учитель Ездра й Левити, що вияснювали наро́дові, до всього наро́ду: „День цей — святий він для Господа, Бога вашого, — не будьте в жало́бі й не плачте!“ Бо плакав увесь наро́д, як почув слова Зако́ну.
<p>10 І сказав він до них: „Ідіть, їжте сите та пийте солодке, і посилайте ча́стки тому́, в кого нема нагото́вленого. Бо святий цей день для нашого Господа, і не сумуйте, бо радість <i>у</i> Господі — це ваша сила!“
<p>11 І Левити потіша́ли ввесь наро́д, говорячи: „Мовчіть, бо цей день святий, — і не сумуйте!“
<p>12 І пішов увесь наро́д їсти та пити, і посилати ча́стки та чинити велику радість, бо розумів ті слова, що розповіли́ йому.
<p>13 А другого дня зібра́лися го́лови ба́тьківських <i>родів</i> усього народу, священики та Левити, до вчителя Ездри, щоб він виясня́в їм слова́ Зако́ну.
<p>14 І знайшли напи́сане в Зако́ні, що наказав був Господь через Мойсея, щоб Ізраїлеві сини сиділи в ку́чках у свято сьомого місяця,
<p>15 і щоб розголоси́ли й оголосили по всіх своїх міста́х та в Єрусалимі, говорячи: „Вийдіть на го́ру, і понано́сьте галу́ззя оли́вкового, і галу́ззя дерева оли́вкового, і галуззя ми́ртового, і галуззя па́льмового, і галуззя густоли́стого дерева, щоб поробити ку́чки, як написано“.
<p>16 І вийшов народ, і поназно́шували, і пороби́ли собі ку́чки кожен на даху́ своїм, і в подві́р'ях своїх, і в подві́р'ях Божого дому, і на майда́ні Водної брами, і на майда́ні брами Єфремової.
<p>17 І поробила ку́чки вся громада, що вернулася з поло́ну, і сиділа в ку́чках, бо не робили так Ізраїлеві сини від днів Ісуса, Нави́нового сина, аж до дня цього. І була дуже велика радість!
<p>18 І читал<i>и</i> в книзі Божого Зако́ну щоденно, від першого дня аж до дня останнього. І справля́ли свято сім день; а восьмого дня — відда́ння, за уста́вом.

<h4>9</h4>
<p>1 А двадцятого й четвертого <i>дня</i> того місяця зібра́лися Ізраїлеві сини в по́сті та в вере́тищах, а на них — по́рох.
<p>2 А Ізраїлеве насіння відділи́лося від усіх чужи́нців, і поставали й визнавали гріхи свої та провини своїх батьків.
<p>3 І стали на місті своїм, і чверть дня читали з книги Зако́ну Господа, Бога свого, а чверть сповіда́лися і вклонялися Господе́ві, Богові своєму.
<p>4 І стали на леви́тському підви́щенні Ісус, і Бані, Кадміїл, Шеванія, Бунні, Шеревея, Бані, Кенані, і кли́кали сильним голосом до Господа, Бога свого.
<p>5 І сказали Левити: Ісус, і Кадміїл, Бані, Хашавнея, Шеревея, Годійя, Шеванія, Петахія: „Устаньте, поблагословіть Господа, Бога свого́, від віку аж до віку! І нехай благословляють Ім'я́ слави Твоєї, і нехай воно буде звели́чене над усяке благослове́ння та славу!
<p>6 Ти Господь єдиний! Ти вчинив небо, небеса небе́с, і все їхнє ві́йсько,<f>[5]</f> землю та все, що на ній, моря та все, що в них, і Ти оживля́єш їх усіх, а небесне ві́йсько<f>[5]</f> Тобі вклоня́ється!
<p>7 Ти — то Господь, Бог, що вибрав Авра́ма, і вивів його́ з халдейського Уру, і дав йому ім'я́ Авраа́м.
<p>8 І Ти знайшов серце його вірним перед лицем Своїм, і склав був із ним заповіта, щоб дати край хананеян, хіттеян, амореян, періззеян, євусеян, ґірґасеян, щоб дати насінню його. І Ти ви́конав слова́ Свої, бо Ти праведний!
<p>9 І побачив Ти біду наших батьків ув Єгипті, а їхній зойк Ти почув над Червоним морем.
<p>10 І дав Ти знаки́ та чу́да на фараоні та на всіх його раба́х, і на всім наро́ді краю його, бо пізнав Ти, що вони гордо пово́дилися з ними, і зробив Ти Собі Ім'я́, як <i>видно</i> цього дня.
<p>11 І море Ти розсі́к перед ними, і вони перейшли́ серед моря по суходо́лу, а тих, хто гнався за ними, Ти кинув до глиби́н, як камінь до бурхли́вої води.
<p>12 І Ти прова́див їх стовпо́м хмари вдень, а стовпо́м огню́ вночі, щоб освітлювати їм ту дорогу, якою мали йти.
<p>13 І Ти зійшов був на го́ру Сіна́й, і говорив з ними з небе́с, і дав їм справедливі права́ та правдиві зако́ни, устави та заповіді добрі.
<p>14 І святу Свою суботу Ти вказав їм, а заповіді, й устави та право наказав Ти їм через раба Свого Мойсея.
<p>15 І хліб із небе́с дав Ти був їм на їхній голод, і воду зо скелі Ти вивів був їм на їхню спра́гу. І Ти сказав їм, щоб ішли посі́сти край, який Ти присягну́в дати їм.
<p>16 Та вони й наші батьки́ були вперті, і робили твердо́ю свою шию, і не слухали Твоїх за́повідей.
<p>17 І відмовля́лися вони слухати, і не пам'ятали чуд Твоїх, які Ти чинив був із ними, і стали твердоши́ї, і настанови́ли <i>собі</i> го́лову, щоб вернутися до своєї неволі в непо́слуху. Та Ти Бог, що прощаєш, Ти ласка́вий та милосе́рдний, довготерпели́вий та багатомилости́вий, — і Ти не покинув їх!
<p>18 Хоч вони зробили були́ собі ли́того тельця́ та сказали: Оце бог твій, що ви́вів тебе з Єгипту, і робили великі обра́зи,
<p>19 та Ти в великім Своїм милосерді не залишив їх у пустині, — стовп хмари не відходив від них удень, щоб ве́сти їх дорогою, а стовп огню́ вночі, щоб освітлювати їм дорогу, якою мали йти.
<p>20 І Духа Свого доброго Ти давав, щоб зробити їх мудрими, і ма́нни Своєї не стри́мував від їхніх уст, і во́ду Ти їм давав на їхнє пра́гнення.
<p>21 І сорок літ живив Ти їх у пустині. Не було недоста́тку <i>ні в чо́му</i>, — одежі їхні не де́рлися, а но́ги їхні не пу́хли.
<p>22 І дав Ти їм царства та наро́ди, які призна́чив на по́діл, — і вони посіли край Сиго́на, і край царя хешбонського, і край Оґа, царя башанського.
<p>23 А їхніх синів Ти помно́жив, як зо́рі небесні, і ввів їх до кра́ю, що про нього казав Ти їхнім батька́м, щоб ішли посісти.
<p>24 І ввійшли сини, і посіли той край, і Ти впокори́в перед ними ме́шканців того кра́ю ханаане́ян, і дав у їхню руку їх та царів їхніх, та наро́ди того кра́ю, щоб чинити з ними за своєю волею.
<p>25 І поздобува́ли вони міста́ укрі́плені, та землю ситу, і посі́ли доми, повні всякого добра́, повите́сувані в ске́лях <i>водозбо́ри</i>, виноградники, і оливки, і багато овоче́вих дере́в. І вони їли й наси́тилися, і постава́ли товсті́, і насоло́джувалися Твоїм великим добро́м.
<p>26 І стали вони неслухня́ні, і побунтува́лися проти Тебе, і кинули Зако́на Твого <i>геть</i> за свою спи́ну, і позабивали пророків Твоїх, що сві́дчили між ними, щоб навернути їх до Те́бе. І чинили вони великі обра́зи.
<p>27 І дав Ти їх у руку їхніх ворогів, а ті утиска́ли їх. А в ча́сі горя свого вони кли́кали до Тебе, а Ти з неба чув, і за Своїм великим милосе́рдям давав їм спаси́телів, і вони спасали їх з руки́ їхніх ворогів.
<p>28 Та коли <i>був</i> їм мир, вони зно́ву чинили зло перед лицем Твоїм, і Ти давав їх у ру́ку їхніх ворогів, і ті панува́ли над ними. І вони зно́ву кли́кали до Тебе, а Ти з неба їх вислухо́вував, і спаса́в їх за милосе́рдям Своїм довгий час.
<p>29 І сві́дчив Ти проти них, щоб наверну́ти їх до Зако́ну Твого, та вони чинили лихе́, і не слу́халися за́повідей Твоїх, і грішили проти Твоїх прав, — які коли б люди́на чинила, то жила́ б ними, — і ставало раме́но <i>їх</i> неслухня́не, а шию свою робили твердо́ю,<f>[6]</f> і не слухалися.
<p>30 І зволіка́в Ти їм довгі ро́ки, і сві́дчив проти них Своїм Духом через Своїх пророків, та вони не слу́хали того, і Ти дав їх у ру́ку народів цих країв.
<p>31 І через велике Своє милосердя Ти не ви́губив і не покинув їх, бо Ти Бог ласка́вий та милосе́рдний!
<p>32 А тепер, Боже наш, Боже великий, сильний та страшни́й, що бережеш заповіта та милість, — нехай не буде мало́ю перед лицем Твоїм уся та му́ка, що спіткала нас, наших царів, наших зверхників, і священиків наших, і пророків наших, і батьків наших, і ввесь Твій наро́д від днів асирійських царів аж до цього дня!
<p>33 А ти справедливий у всьо́му, що прихо́дить на нас, бо Ти правду робив, а ми були несправедли́ві.
<p>34 А наші царі, наші зверхники, наші священики та наші батьки́ не вико́нували Зако́на Твого, і не слухалися за́повідей Твоїх та свідо́цтв Твоїх, що Ти сві́дчив проти них.
<p>35 І вони в царстві своїм та в великім добрі Твоїм, яке Ти їм давав, і в то́му просто́рому та си́тому кра́ї, що Ти дав перед ними, не служили Тобі, і не відверну́лися від своїх злих чинів.
<p>36 Ось ми сьогодні раби, а цей Край, що Ти дав його́ нашим батькам, щоб їсти плід його та добро́ його, — ось ми раби в ньому!
<p>37 І він мно́жить свій урожа́й для царів, яких Ти дав над нами за наші гріхи, і вони панують над нашими тіла́ми та над нашою худобою за своїм уподо́банням, і ми в великому у́тискові!“

<h4>10</h4>
<p>1 Через те все ми складаємо певну умову, і підписуємо, а печа́тки кладуть наші зверхники, наші Левити, наші священики.
<p>2 А між тих, що поклали печа́тки, були: намісник Неемія, син Хахаліїн, і Цідкійя,
<p>3 Серая, Азарія, Єремія,
<p>4 Пашхур, Амарія, Малкійя,
<p>5 Хаттуш, Шеванія, Маллух,
<p>6 Харім, Меремот, Овадія,
<p>7 Даніїл, Ґіннетон, Барух,
<p>8 Мешуллам, Авійя, Мійямін,
<p>9 Маазія, Білґай, Шемая, — оце священики.
<p>10 А Леви́ти: Ісус, син Азаніїн, Біннуй, з Хенададових синів, Кадміїл.
<p>11 А їхні брати: Шеванія, Годійя, Келіта, Пелая, Ханан,
<p>12 Міха, Рехов, Хашавія,
<p>13 Заккур, Шеревія, Шеванія,
<p>14 Годійя, Бані, Беніну.
<p>15 Го́лови наро́ду: Пар'ош, Пахат-Моав, Елам, Затту, Бані,
<p>16 Бунні, Аз'дад, Бевай,
<p>17 Адонійя, Біґвай, Адін,
<p>18 Атер, Хізкійя, Аззур,
<p>19 Годійя, Хашум, Бецай,
<p>20 Харіф, Анатот, Невай,
<p>21 Маґпіяш, Мешуллам, Хезір,
<p>22 Мешезав'їл, Садок, Яддуя,
<p>23 Пелатія, Ханан, Аная,
<p>24 Осі́я, Хананія, Хашшув,
<p>25 Галлохеш, Пілха, Шовек,
<p>26 Рехум, Хашавна, Маасея,
<p>27 і Ахійя, Ханан, Анан,
<p>28 Маллух, Харім, Баана.
<p>29 І решта наро́ду, священики, Левити, придве́рні, співаки́, <i>храмові́</i> підда́нці, і кожен, відділений від наро́дів кра́ю до Божого Зако́ну, їхні жінки́, їхні сини́, та їхні до́чки, кожен знаю́чий <i>та</i> розуміючий,
<p>30 зміцня́ють <i>прися́гу</i> при браттях своїх, при своїх шляхе́тних, і вступили в клятву та прися́гу, щоб ходити в Божому Зако́ні, що був да́ний через Мойсея, Божого раба, і щоб дотри́муватися, і щоб вико́нувати всі заповіді Господа, нашого Бога, і права Його, і постано́ви Його,
<p>31 і що не дамо́ наших синів наро́дам кра́ю, а їхніх дочо́к не ві́зьмемо для наших синів.
<p>32 А від наро́дів цього Кра́ю, що спрова́джують това́ри та всяке збі́жжя в день субо́тній на про́даж, не ві́зьмемо від них у суботу та в святі дні, і сьо́мого року понеха́ємо <i>землю</i> та всякого роду борги́.
<p>33 І поставили ми собі за обов'я́зок, щоб давати нам третину шекля в рік на службу дому нашого Бога,
<p>34 на хліб показни́й, і на пості́йний дар, і на пості́йне цілопа́лення, на суботи, на молодики́, на свята, і на освячені речі, і на же́ртви за гріх на оку́плення за Ізраїля, і на всяку працю дому нашого Бога.
<p>35 І кинули ми жеребки́ про пожертву дров, священики, Левити та наро́д, щоб прино́сити до дому нашого Бога, за домом наших батьків, на озна́чені часи́ рік-річно, щоб палити на же́ртівнику Господа, нашого Бога, як напи́сано в Зако́ні,
<p>36 і щоб прино́сити первопло́ди нашої землі та первопло́ди всякого пло́ду зо всякого де́рева рік-річно до Господнього до́му,
<p>37 і перворо́джених синів наших та нашої худоби, як написано в Зако́ні, і перворо́джених худоби нашої великої та худоби нашої дрібно́ї, щоб прино́сити до дому нашого Бога до священиків, що служать у домі нашого Бога,
<p>38 і первопоча́ток наших діж, і наші прино́шення, і плід усякого де́рева, молоде́ вино та оливу спрова́димо священикам до кімна́т дому нашого Бога, а десятину нашої землі — Левитам. А вони, Левити, будуть збирати десятину по всіх містах нашої роботи.
<p>39 І буде священик, син Ааронів, із Левитами, коли Левити будуть збирати десятину, і Левити віднесу́ть десятину <i>від</i> десятини до дому нашого Бога до комір, до скарбни́ці.
<p>40 Бо до комір будуть зно́сити сини Ізраїлеві та сини Левитів прино́шення збіжжя, молодо́го вина та оливи, і там <i>є</i> речі святині, служачі священики, і придве́рні, і співаки́. І ми не опу́стимо дому нашого Бога!

<h4>11</h4>
<p>1 І сиділи зверхники наро́ду в Єрусалимі, а решта народу кинули жеребки, щоб приве́сти одно́го з десяти сидіти в Єрусалимі, місті святому, а дев'ять частин <i>зостаються</i> по <i>і́нших</i> містах.
<p>2 І поблагословив народ усіх тих людей, що поже́ртвувалися сидіти в Єрусалимі.
<p>3 А оце го́лови окру́ги, що сиділи в Єрусалимі, а по Юдиних міста́х сиділи, кожен у своїй посі́лості, по своїх міста́х, Ізра́їль, священики, і Левити, і <i>храмові</i> підда́нці, і сини Соломонових рабів.
<p>4 А в Єрусалимі сиділи <i>оці</i> з синів Юдиних та з синів Веніяминових. Із синів Юдиних: Атая, син Уззійї, сина Захарія, сина Амарії, сина Шефатії, сина Магаліїла, із синів Перецових.
<p>5 І Маасея, син Баруха, сина Кол-Хозе, сина Хазаї, сина Адаї, сина Йояріва, сина Захарія, сина Шілоні.
<p>6 Усіх синів Перецових, що сиділи в Єрусалимі, <i>було</i> чотири сотні шістдесят і вісім хоро́брих людей.
<p>7 А оце Веніяминові сини: Саллу, син Мешуллама, сина Йоеда, сина Педаї, сина Кадаї, сина Маасеї, сина Ітіїла, сина Ісаї.
<p>8 А по ньому: Ґаббай, Саллай, — дев'ять сотень двадцять і вісім.
<p>9 А Йоїл, син Зіхрі, <i>був</i> провіднико́м над ними, а Юда, син Сенуїн, дру́гий над містом.
<p>10 Із священиків: Єдая, син Йоярів, Яхін,
<p>11 Серая, син Хілкійї, сина Мешуллама, сина Садока, сина Мерайота, сина Ахітува, нача́льник у Божому домі.
<p>12 А їхніх братів, що робили службу для <i>Божого</i> дому, — вісім сотень <i>і</i> двадцять і два. І Адая, син Єрохама, сина Пелалії, сина Амці, сина Захарія, сина Пашхура, сина Малкійї,
<p>13 а їхніх братів, голів ба́тьківських <i>родів</i> у двісті сорок і два. І Амашсай, син Азаріїла, сина Ахезая, сина Мешіллемота, сина Іммера,
<p>14 а їхніх братів, хоробрих воякі́в, сто двадцять і вісім, а провідни́к над ними — Завдіїл, син Ґедоліма.
<p>15 А з Левитів: Шемая, син Хашшува, сина Азрікама, сина Хашавії, сина Бунні.
<p>16 А Шаббетай та Йозавад <i>були</i> над зо́внішньою службою для Божого дому, з голів Левитів.
<p>17 А Матанія, син Міхи, сина Завді, сина Асафового, <i>був</i> головою, що починав славосло́вити при молитві, і Бакбукія, другий з братів його, і Авда, син Шаммуї, сина Ґалала, сина Єдутунового.
<p>18 Усіх Левитів у святому місті <i>було</i> двісті вісімдеся́т і чотири.
<p>19 А придве́рні: Аккув, Талмон та їхні брати, що сторожи́ли при брамах, — сто сімдеся́т і два.
<p>20 А решта Ізраїля, священики, Левити <i>були</i> по всіх Юдиних містах, кожен у наді́лі своїм.
<p>21 А <i>храмові</i> підда́нці сиділи в Офелі, а Ціха та Ґішпа <i>були</i> над підда́нцями.
<p>22 А провіднико́м Левитів в Єрусалимі <i>був</i> Уззі, син Бані, сина Хашавії, сина Маттанії, сина Міхи, з Асафових синів, співакі́в при службі Божого дому,
<p>23 бо <i>був</i> царі́в нака́з про них та певна оплата на співаків про кожен день.
<p>24 А Петахія, син Мешезав'їла, із синів Зераха, сина Юдиного, <i>був</i> при руці царя́ для всіх справ наро́ду.
<p>25 А по двора́х на поля́х своїх з Юдиних синів сиділи: в Кір'ят-Арбі та зале́жних її містах, і в Дівоні та залежних його містах, і в Єкавцеїлі та залежних його містах,
<p>26 і в Єшуї, і в Моладі, і в Бет-Пелеті,
<p>27 і в Хасар-Шуалі, і в Беер-Шеві та залежних його містах,
<p>28 і в Ціклаґу, і в Мехоні та в залежних її містах,
<p>29 і в Ен-Ріммоні, і в Цор'ї, і в Ярмуті,
<p>30 Заноаху, Адулламі та двора́х її, в Лахішу та поля́х його, в Азці та залежних її містах. І таборува́ли вони від Беер-Шеви аж до долини Гінном.
<p>31 А Веніяминові сини, <i>починаючи</i> від Ґеви, <i>заселили оці міста</i>: Міхмаш, і Айя, і Бет-Ел та залежні його міста,
<p>32 Анатот, Нов, Ананія,
<p>33 Хацор, Рама, Ґіттаїм,
<p>34 Хадід, Цевоїм, Неваллат,
<p>35 Лод і Оно, долина Харашім.
<p>36 А з Левитів Юдині відділи <i>жили в краю́</i> Веніямина.

<h4>12</h4>
<p>1 А оце священики та Левити, що прийшли з Зоровавелем, сином Шеалтіїловим, та з Ісусом: Серая, Їрмея, Ездра,
<p>2 Амарія, Маллух, Хаттуш,
<p>3 Шеханія, Рехум, Меремот,
<p>4 Іддо, Ґіннетой, Авійя,
<p>5 Мійямін, Маадія, Білґа,
<p>6 Шемая, і Йоярів, Єдая,
<p>7 Саллу, Амок, Хілкійя, Єдая. Це го́лови священиків та брати́ їхні за днів Ісуса.
<p>8 А Левити: Ісус, Біннуй, Кадміїл, Шеревея, Юда, Матанія, <i>головний</i> над славосло́в'ям він та брати́ його.
<p>9 І Бакбукія та Унні, їхні брати, <i>були</i> навпроти них на сторо́жі.
<p>10 А Ісус породив Йоякима, а Йояким породив Ел'яшіва, а Ел'яшів породив Йояду,
<p>11 а Йояда породив Йонатана, а Йонатан породив Яддуя.
<p>12 А за Йоякимових днів були священики, го́лови ба́тьківських <i>родів</i>: з <i>роду</i> Сераїного — Мерая, з Їрмеїного — Хананія,
<p>13 з Ездриного — Мешуллам, з Амаріїного — Єгоханан,
<p>14 з Меліхового — Йонатан, з Шеваніїного — Йо́сип,
<p>15 з Харімового — Адна, з Мерайотового — Хелкай,
<p>16 з Іддового — Захарій, з Ґіннетонового — Мешуллам,
<p>17 з Авійїного — Зіхрі, з Мін'ямінового <i>та</i> з Моадеїного — Пілтай,
<p>18 з Білґиного — Шаммуя, з Шемаїного — Йонатан,
<p>19 а з Йоярівового — Маттенай, з Єдаїного — Уззі,
<p>20 з Саллаєвого — Каллай, з Амокового — Евер,
<p>21 з Хілкійїного — Хашавія, з Єдаїного — Натанаїл.
<p>22 Левити, го́лови ба́тьківських ро́дів, були записані за днів Ел'яшіва, Йояди, і Йоханана, і Яддуя, а священики — за царюва́ння Дарія перського.
<p>23 Сини Леві́я, го́лови ба́тьківських <i>родів</i>, записані в Книгу Хронік, і аж до днів Йоханана, сина Ел'яшівового.
<p>24 А го́лови Левитів: Хашавія, Шеревія, і Ісус, син Кадміїлів, та брати́ їхні <i>були</i> навпроти них, щоб хвалити та сла́вити за нака́зом Давида, Божого чоловіка, черга́ за черго́ю.
<p>25 Матанія, і Бакбукія, Овадія, Мешуллам, Талмон, Аккув, придве́рні, сторо́жа в бра́мних скла́дах.
<p>26 Вони <i>були</i> за днів Йоякима, сина Ісуса, сина Йоцадакового, та за днів намісника Неемії та священика вчителя Ездри.
<p>27 А в свято освя́чення єрусалимського муру шукали Левитів по всіх їхніх місця́х, щоб приве́сти їх до Єрусалиму спра́вити свято освя́чення та радости з похвала́ми, із піснею, цимба́лами, а́рфами та з ци́трами.
<p>28 І позбира́лися сини́ співаків та з окру́ги навко́ло Єрусалиму та з осель нетофатян,
<p>29 і з Бет-Гаґґілґала, і з піль Ґеви та Азмавету, бо співаки́ побудува́ли собі двори́ навко́ло Єрусалиму.
<p>30 І очи́стилися священики та Левити, і вони очи́стили народ, і брами та мур.
<p>31 І повво́див я Юдиних зверхників на мур, і поставив два великі збори славосло́вників та похо́ди, <i>з них один пішов</i> право́руч по муру до Смітнико́вої брами.
<p>32 А за ними йшов Гошая та половина Юдиних зверхників,
<p>33 і Азарія, Ездра, і Мешуллам,
<p>34 Юда, і Веніямин, Шемая, і Ірмея.
<p>35 А з священичих синів із су́рмами: Захарій, син Йонатана, сина Шемаї, сина Маттанії, сина Міхаї, сина Заккура, сина Асафового,
<p>36 а брати його: Шемая, і Азаріїл, Мілай, Ґілалай, Маай, Натанаїл, і Юда, Ханані з музи́чними знаря́ддями Давида, Божого чоловіка, а вчитель Ездра — перед ними.
<p>37 А при Джерельній брамі, навпроти них, вони йшли ступеня́ми Давидового Міста, входом на стіну́ над Давидовим домом і аж до Водної брами на схід.
<p>38 А другий збір славосло́вників ішов ліво́руч, а за ним я та половина наро́ду, зве́рху по муру вище башти Печей та аж до Широкого муру,
<p>39 і від Єфремової брами та до брами Старо́ї, і до брами Ри́бної, і башти Ханан'їла, і башти Меа, і аж до брами Овечої, і спини́лися біля брами Ув'я́знення.
<p>40 І стали оби́два збо́ри славосло́вників біля Божого дому, і я, і половина заступників зо мною,
<p>41 і священики: Ел'яким, Маасея, Мін'ямин, Міхая, Елйоенай, Захарій, Хананія з су́рмами,
<p>42 і Маасея, і Шемая, і Елеазар, і Уззі, і Єгоханан, і Малкійя, і Елам, і Езер. І співаки́ співали, а Їзрахія <i>був</i> провіднико́м.
<p>43 І вони прино́сили того дня великі жертви та раділи, бо Бог порадував їх великою радістю. І раділи також жінки́ та діти, і аж дале́ко чута була радість Єрусалиму!
<p>44 І того дня були попризна́чувані люди над коморами для ска́рбів, для прино́шень, для первопло́дів та для десятин, щоб зно́сити в них з міськи́х піль зако́нні ча́стки священикам та Левитам, бо радість Юдеї <i>була — дивитися</i> на священиків та на Левитів, що стояли!
<p>45 І вони стерегли́ постано́ви свого Бога, і постанови про очи́щення, і <i>були</i> співака́ми та придве́рними за нака́зом Давида <i>та</i> сина його Соломона.
<p>46 Бо відда́вна, за днів Давида та Асафа, <i>були</i> го́лови співаків та пісні́ хвали́ й збори славосло́вників для Бога.
<p>47 І ввесь Ізраїль за днів Зоровавеля та за днів Неемії давав ча́стки співа́цькі та придве́рничі, щодня належне, і освячував <i>це</i> Левитам, а Левити освячували Ааро́новим синам.

<h4>13</h4>
<p>1 Того дня читане було з Мойсеєвої книги вголос наро́ду, і було зна́йдене написане в ній, що Аммоні́тянин та Моаві́тянин не вві́йде до Божої громади, <i>і так бу́де</i> аж навіки,
<p>2 бо вони не стріли були Ізраїлевих синів хлібом та водою, і найняли́ були на нього Валаама прокля́сти його, та Бог наш обернув те прокляття на благослове́ння.
<p>3 І сталося, як почули вони Зако́н, то відділили від Ізраїля все чуже.
<p>4 А перед тим священик Ел'яшів, призна́чений до комори дому нашого Бога, близьки́й Товійїн,
<p>5 то зробив йому велику комору, а туди давали колись жертву хлі́бну, ла́дан, і по́суд, і десятину збіжжя, молоде вино та оливу, <i>призначені</i> за́повіддю <i>для</i> Левитів, і співаків, і придве́рних, і священичі прине́сення.
<p>6 А за ввесь цей час не був я в Єрусалимі, бо в тридцять другому році Артаксе́ркса, царя вавилонського, я прийшов був до царя, та по певному ча́сі ви́просився я від царя.
<p>7 І прийшов я до Єрусалиму, і розглянувся в тому злі, що зробив Єл'яшів Товійї, ро́блячи йому комору на подві́р'ях Божого дому.
<p>8 І було мені дуже зле, й я всі домашні Товійїні речі повикида́в геть із комори.
<p>9 І я сказав, і очи́стили комори, а я вернув туди по́суд Божого дому, хлі́бну жертву та ла́дан.
<p>10 І дові́дався я, що левитські ча́стки не давалися, а вони повтікали кожен на поле своє, ті Левити та співаки́, що робили свою працю.
<p>11 І докоряв я заступникам та й сказав: „Чого опу́щений дім Божий?“ І зібрав я їх, і поставив їх на їхніх місця́х.
<p>12 І вся Юдея прино́сила десятину збіжжя, і молодого вина, і оливи до скарбни́ць.
<p>13 І настанови́в я над скарбни́цями священика Шелемію й книжника Садока та Педаю з Левитів, а на їхню руку — Ханана, сина Заккура, сина Маттаніїного, бо вони були уважа́ні за вірних. І на них <i>покладено</i> — діли́ти <i>частки</i> для їхніх братів.
<p>14 Пам'ятай же мене, Боже, за це, і не зітри́ моїх добродійств, які я зробив у Божому домі та в сторо́жах!
<p>15 Тими днями бачив я в Юдеї <i>таких</i>, що топта́ли в суботу чави́ла, і носи́ли снопи́, і нав'ю́чували на ослів вино, виноград, і фіґі, і всілякий тяга́р, і ве́зли до Єрусалиму суботнього дня. І я при свідках остеріг <i>їх</i> того дня, коли вони продавали живність.
<p>16 А тиряни ме́шкали в ньому, і постача́ли рибу й усе на про́даж, і продавали в суботу Юдиним синам та в Єрусалимі.
<p>17 І докоряв я Юдиним шляхе́тним та й сказав їм: „Що́ це за річ, яку ви робите, і безчестите суботній день?
<p>18 Чи ж не так робили ваші батьки, а наш Бог спровадив усе це зло на нас та на це місто? А ви побі́льшуєте жар гніву на Ізраїля зневажа́нням суботи“.
<p>19 І бувало, як падала <i>вечерова</i> тінь на єрусалимські брами перед суботою, то я наказував, — і були зами́кувані брами. І звелів я, щоб не відчиняли їх, <i>а тільки</i> аж по суботі. А біля брам я поставив слуг своїх, — щоб тяга́р не входив суботнього дня!
<p>20 І ночували крамарі́ та продавці всього продажного раз і два поза Єрусалимом.
<p>21 І остеріг я їх при свідках та й сказав їм: „Чого ви ночуєте навпроти муру? Якщо ви повто́рите <i>це</i>, я простягну́ руку на вас!“ Від того ча́су вони не прихо́дили в суботу.
<p>22 І сказав я Левитам, щоб вони очи́стилися й прихо́дили стерегти брами, щоб освятити суботній день. Також це запам'ятай мені, Боже мій, і змилуйся надо мною за великістю милости Твоєї!
<p>23 Тими днями бачив я також юдеїв, що брали собі за жіно́к ашдо́дянок, аммоні́тянок, моаві́тянок.
<p>24 А їхні сини говорили наполовину по-ашдо́дському, і не вміли говорити по-юдейському, а <i>говорили</i> мовою того чи того наро́ду.
<p>25 І докоряв я їм, і проклинав їх, і бив декого з них, і рвав їм волосся, і заприсягав їх Богом, ка́жучи: „Не давайте ваших дочо́к їхнім синам, і не беріть їхніх дочо́к для ваших синів та для вас.
<p>26 Чи ж не цим згрішив був Соломон, Ізраїлів цар, — а між багатьма́ наро́дами не було такого царя, як він, і був уподо́баний Богові своєму, і Бог настанови́в його царем над усім Ізраїлем, — і його ввели́ в гріх ті чужі жінки́?
<p>27 І тому́ чи ж чуте <i>було́ таке</i>, щоб чинити все це велике лихо на спроневі́рення проти нашого Бога, щоб брати чужих жіно́к?“
<p>28 А <i>один</i> із синів Йояди, сина Ел'яшіва, великого священика, <i>був</i> зятем хоронянина Санваллата, — і я вигнав його від себе!
<p>29 Запам'ята́й же їм, Боже мій, за спля́млення свяще́нства та заповіту свяще́ничого та леви́тського!
<p>30 І очистив я їх від усього чужого, і встановив че́рги для священиків та для Левитів, кожного в службі їх,
<p>31 і для пожертви дров в озна́чених часа́х, і для первопло́дів. Запам'ятай же мене, Боже мій, на добро́!“


