<h2>Осiя</h2>

<h4>1</h4>
<p>1 Слово Господнє, що було́ до Осі́ї,<f>[1]</f> Беерового сина, за днів Уззійї, Йотама, Ахаза, Єзекії, Юдиних царів, та за днів Єровоа́ма, Йоашового сина, Ізра́їлевого царя.
<p>2 Поча́ток того, що Господь говорив через Осі́ю. І сказав Господь до Осії: „Іди, візьми собі жінку блудли́ву, і <i>вона породить</i> дітей блу́ду, бо сильно блудоді́є цей Край, <i>відступивши</i> від Господа.“
<p>3 І він пішов, і взяв Ґо́мер, дочку́ Дівлаїма, і вона зачала, і породила йому сина.
<p>4 І сказав Господь до нього: „Назви ім'я́ йому Їзрее́л,<f>[2]</f> бо ще трохи, і покараю кров Їзрее́лу на домі Єгу, і вчиню кінець царству Ізра́їлевого дому.
<p>5 І станеться того дня, і Я зламаю Ізраїлевого лука в долині Їзреел“.
<p>6 І зачала вона ще, і породила дочку́. І сказав Він йому: „Назви ім'я́ їй Ло-Рухама,<f>[3]</f> бо більше Я вже не змилуюся над Ізраїлевим домом, бо вже більше не прощу́ Я їм.
<p>7 А над Юдиним домом Я змилуюся, і допоможу́ їм через Господа, їхнього Бога, але не допоможу́ їм ані луком, ані мечем, ані війною, кі́ньми чи верхівця́ми“.
<p>8 І відлучи́ла вона Ло-Рухаму, і зачала <i>зно́ву</i>, і породила сина.
<p>9 А Він сказав: „Назви ім'я́ йому Ло-Аммі,<f>[4]</f> бо ви не наро́д Мій, і Я не буду ваш!

<h4>2</h4>
<p>1 І бу́де число Ізраїлевих синів, як мо́рський пісок, що його не можна ані змі́ряти, ані злічи́ти. І станеться, замість того, що говориться їм: „Ви не наро́д Мій“, буде їм сказано: „<i>Ви</i> сини Бога Живого“.
<p>2 І будуть зібрані ра́зом сини Юдині та сини Ізраїлеві, і настановлять собі одно́го голову, і повихо́дять з землі, бо великий день Їзрее́лу.
<p>3 Скажіть своїм братам: „Народ Мій“, а своїм сестрам: „Помилувана“.
<p>4 Судіться з вашою матір'ю, судіться, бо вона не жінка Моя, а Я не її чоловік, і нехай вона відкине від себе свій блуд, і з-поміж своїх перс свій пере́люб,
<p>5 щоб Я не роздягну́в її до́ нага, і не поставив її такою, як у день її наро́дження, і щоб не зробив Я її пустинею, і не обернув її на суху зе́млю, і не забив її спра́гою.
<p>6 Над синами ж її Я не змилуюся, бо вони сини блу́ду,
<p>7 бо їхня мати блудли́ва була, та, що ними була вагітна́, сором чинила, бо казала вона: Я піду́ за своїми полюбо́вниками, що дають <i>мені</i> хліб мій та воду мою, мою вовну та льон мій, оливу мою та напо́ї мої.
<p>8 Тому́ то ось Я вкрию твою дорогу те́рнями, і обгороджу́ її огоро́жею, — і стежо́к своїх не зна́йде вона.
<p>9 І буде вона гнатися за своїми полюбо́вниками, але́ не дожене́ їх, і буде шукати їх, та не зна́йде. І скаже вона: Піду́ я, і вернуся до мого першого чолові́ка, бо краще <i>було</i> мені тоді, як тепер.
<p>10 А вона не знає, що то Я давав їй збіжжя, і виноградний сік, і свіжу оливу, і примно́жив їй срі́бло та золото, яке вони звернули на Ваала.
<p>11 Тому́ то заберу́ назад Своє збіжжя в його ча́сі, а Мій сік виноградний в його умо́вленому ча́сі, і заберу́ Свою вовну та Свій льон, що <i>був</i> на покриття́ її наготи́.
<p>12 А тепер відкрию її наготу́ на оча́х її коха́нців, і ніхто не врятує її від Моєї руки.
<p>13 І зроблю́ кінець усякій радості її, свя́ту її, новомі́сяччю її, і суботі її, та всякому святко́вому ча́сові.
<p>14 І спусто́шу її виноградника та її фіґове дерево, про які вона говорила: „Це мені дар за блудоді́йство, що дали́ мені мої полюбо́вники“. А Я оберну́ їх на ліс, — і їх пожере́ польова́ звірина́!
<p>15 І навіщу́ її за дні Ваалів, коли вона кадила. І приоздбо́лювалася ти своєю носово́ю сере́жкою та своїм наши́йником, і ходила за своїми полюбо́вниками, а Мене забувала, говорить Госпо́дь.
<p>16 Тому́ то ось Я намо́влю її, і попрова́джу її до пустині, і буду говорити до серця її.
<p>17 І дам їй виноградники звідти та долину Ахор<f>[5]</f> за двері надії, і вона буде там співати, як за днів своєї мо́лодости, як за дня ви́ходу її з єгипетського кра́ю.
<p>18 І станеться, того дня — говорить Господь — ти кликатимеш: „Чолові́че мій“, і не будеш більше кликати Мене: „Мій ваа́ле“.<f>[6]</f>
<p>19 І усу́ну іме́на Ваа́лів з її уст, і вони не будуть більше зга́дувані своїм і́менем.
<p>20 І складу́ їм заповіта того дня з польово́ю звірино́ю, і з птаством небесним, та з плазу́ючим по землі, і лука й меча та війну зни́щу з землі, і покладу́ їх безпечно.
<p>21 І заручу́ся з тобою навіки, і заручуся з тобою справедливістю, і правосу́ддям, і милістю та любов'ю.
<p>22 І заручуся з тобою вірністю, і ти пізна́єш Господа.
<p>23 І станеться того дня, Я почую, — говорить Господь, — почую небо, а воно почує землю,
<p>24 а земля задоволи́ть збіжжя, і виноградний сік, і оливу, а вони задовольня́ть Їзреела.
<p>25 І обсію її Собі на землі́, і змилуюся над Ло-Рухамою, і скажу до Ло-Амі: Ти наро́д Мій, а він скаже: Мій Боже!“

<h4>3</h4>
<p>1 І сказав Господь мені ще: „Іди, покохай жінку, кохану при́ятелем, але́ перелю́бну, <i>подібно</i>, як любить Господь Ізраїлевих синів, а вони звертаються до інших богі́в, і кохаються у виноградних ко́ржиках“.
<p>2 І я купив її собі за п'ятнадцять <i>ше́клів</i> срібла й хо́мер ячме́ню та ле́тех<f>[7]</f> ячменю.
<p>3 І сказав я до неї: „Сиди довгі дні в мене, не будь блудли́ва, і не будь нічия, також і я <i>буду такий</i> до те́бе.
<p>4 Бо Ізраїлеві сини будуть сидіти довгі дні без царя та без кня́зя, і без жертви та без камінного стовпа́, і без ефо́да та без домашніх божкі́в.
<p>5 Пото́му Ізраїлеві сини наве́рнуться, і будуть шукати Господа, Бога свого, та царя свого Давида, і за останніх днів з тремтінням <i>обе́рнуться</i> до Господа та до Його добра́.

<h4>4</h4>
<p>1 Послухайте сло́ва Господнього, Ізраїлеві сини, <i>бо</i> Госпо́дь має прю із мешка́нцями зе́мними, бо нема на землі ані правди, ні милости, ані богопізна́ння.
<p>2 Кляну́ть та неправду гово́рять, і вбивають та кра́дуть, і чинять пере́люб, поставали наси́льниками, а кров доторка́ється кро́ви.
<p>3 Тому то в жало́бу земля упаде́, і стане нещасним усякий мешка́нець на ній з польово́ю звіриною й з пта́ством небесним, і також морські риби погинуть.
<p>4 Та тільки ніхто хай не сва́риться, і хай не пляму́є ніхто! А наро́д Мій — як супере́чник з священиком.
<p>5 І спіткне́шся ти вдень, і спіткне́ться з тобою й пророк уночі, і знищу Я матір твою!
<p>6 Погине наро́д Мій за те, що не має знання́: тому́, що знання́ ти відкинув, відкину <i>й</i> тебе, щоб не був ти для Мене священиком. А тому́, що забув ти Зако́н свого Бога, забу́ду синів твоїх й Я!
<p>7 Що більше розмно́жуються, то <i>більше</i> грішать проти Мене. Їхню славу зміню́ Я на га́ньбу!
<p>8 Вони жертву за про́гріх народу Мого їдять, і до провини його свою душу схиля́ють.
<p>9 І буде священикові, як і наро́дові, і доро́ги його навіщу́ Я на нім, і йому відплачу́ згідно вчинків його.
<p>10 І вони будуть їсти, але не наси́тяться, чинитимуть блуд, та не розмно́жаться, бо покинули дбати про Господа.
<p>11 Блуд і вино та сік виноградний володіють <i>їхнім</i> серцем.<f>[8]</f>
<p>12 Наро́д Мій допитується в свого де́рева, і об'являє йому його па́лиця, бо дух блудоді́йства заводить до блу́ду, і вони заблуди́ли від Бога свого.
<p>13 На верхови́нах гірськи́х вони жертви прино́сять, і кадять на взгі́р'ях під дубом, і тополею та теребі́нтом, бо хороша їхня тінь, — тому́ ваші до́чки блудли́вими стали, а ваші неві́стки вчиняють пере́люб.
<p>14 <i>Та</i> не покараю <i>ще</i> ваших дочо́к, що вони блудоді́ють, та ваших неві́сток, що чинять пере́люб, як відходять вони з блудоді́йками і жертви приносять з розпу́сницями. А наро́д без знання́ загибає!
<p>15 Якщо ти блудли́вий, Ізраїлю, нехай Юда не буде прови́нний! І не ходіть до Ґілґалу, і не приходьте до Бет-Авену,<f>[9]</f> і не присягайте: <i>Як</i> живий Госпо́дь!
<p>16 Бо Ізраїль зробився упе́ртий, немов та упе́рта корова. <i>Та</i> тепер Госпо́дь па́стиме їх, як вівцю́ на приві́ллі!
<p>17 Прилучивсь до бовва́нів Єфрем, — поки́нь ти його!
<p>18 Збір п'яни́ць звиродні́лих учинився розпу́сним, їхні провідники́ покохали нечи́стість.
<p>19 Вітер їх похапа́є на кри́ла свої, і вони посоро́мляться же́ртов своїх.

<h4>5</h4>
<p>1 Послухайте цього, священики, і почуйте, Ізраїлів до́ме, а ви, царський доме, візьміть до вух, бо вам буде суд, бо ви для Міцпи́ були па́сткою й сіткою, розтя́гненою на Фаво́р.<f>[10]</f>
<p>2 І гли́боко вгру́зли в розпусті вони, та Я попляму́ю всіх їх.
<p>3 Я знаю Єфрема, а Ізра́їль не схо́ваний передо Мною, бо тепер блудоді́йним, Єфреме, ти став, занечи́стивсь Ізраїль.
<p>4 Не дають їхні вчинки вернутись до Бога, бо дух блудоді́йства в сере́дині їхній, і не ві́дають Господа.
<p>5 І гордість Ізраїлева засві́дчиться перед обличчям його. А Ізраїль й Єфрем упадуть за провину свою, також Юда із ними впаде́.
<p>6 З своєю отарою та з своєю худобою вони Господа пі́дуть шукати, але́ не зна́йдуть, — Він від них віддали́вся.
<p>7 Вони зрадили Господа, бо породили сторонніх діте́й, — тепер їх пожере́ молоди́к<f>[11]</f> разом із частками їхнього <i>поля</i>.
<p>8 Засурмі́те у рога в Ґів'ї, сурмо́ю в Рамі, закричіть у Бет-Авені за тобою, Веніямине!
<p>9 В день карта́ння Єфрем за спусто́шення стане; поміж племена́ми Ізраїля Я завідо́мив про певне.
<p>10 Стали зверхники Юди, мов ті, що межу́ перено́сять, — на них виллю, як воду, Свій гнів!
<p>11 Єфрем став пригно́блений, су́дом розбитий, бо він намагався ходи́ти за марно́тою.
<p>12 І Я <i>буду</i>, як міль, для Єфрема, і мов та гнили́зна для дому Юди.
<p>13 І побачив Єфрем свою хворість, а Юда — свого чиряка́, і Єфрем відійшов до Ашшу́ра і послав до царя до великого. Та він вилікувати вас не зможе, і не вигоїть вам чиряка!
<p>14 Бо Я — немов лев для Єфрема, і немов той левчук дому Юди. Я, Я розшматую й піду́, — і ніхто не врятує!
<p>15 Піду́, повернуся до місця Свого, аж поки провини своєї вони не призна́ють, і не стануть шукати Мого лиця. Та в утиску будуть шукати Мене!

<h4>6</h4>
<p>1 Ходіть, і вернімось до Господа, бо Він пошматува́в — і нас вилікує, ударив — і нас перев'яже!
<p>2 Ожи́вить він нас до двох день, <i>а</i> третього дня нас поставить, — і будемо жити ми перед обличчям Його.
<p>3 І пізнаймо, намагаймось пізнати ми Господа! Міцно поставлений прихід Його, мов зірниці, і Він при́йде до нас, немов дощ, немов дощ весняни́й, що напоює землю.
<p>4 Що, Єфреме, зроблю́ Я тобі, що зроблю тобі, Юдо? Бо ваша любов, немов хмара поранку, і мов та роса, що зникає уранці, —
<p>5 тому Я тесав їх пророками, позабивав їх проре́ченням уст Своїх, і суд Мій, як світло те, вийде.
<p>6 Бо Я милости хочу, а не жертви, і Богопізна́ння — більше від цілопалень.
<p>7 Вони заповіта Мого порушили, мов той Ада́м, вони там Мене зрадили.
<p>8 Ґілеад, місто злочинців, повне кривавих слідів.
<p>9 І як той розбишака чига́є, так ватага священиків на дорозі в Сихем — учиняють розбі́й, бо зло́чин учиняють вони.
<p>10 У домі Ізраїля бачу жахли́ве, — там блуд у Єфрема, занечи́стивсь Ізраїль.
<p>11 Також, Юдо, для тебе жнива́ пригото́влені, як Я долю наро́ду Свого поверну́!

<h4>7</h4>
<p>1 Коли Я лікую Ізраїля, то виявляю гріх Єфремів та зло Самарі́ї, бо роблять вони неправдиве, і зло́дій прихо́дить, грабує на вулиці ба́нда.
<p>2 І не ду́мають в серці своє́му, <i>що</i> Я пам'ятаю про все їхнє зло. тепер їхні вчинки <i>ось</i> їх оточи́ли <i>і</i> перед обличчям Моїм постава́ли.
<p>3 Вони злістю своєю втішають царя, а своїми обма́нами — зве́рхників.
<p>4 Усі вони чинять пере́люб, мов піч, яку пе́кар розпа́лює, що напа́лювати перестає́, як тісто замісить та вкисне воно.
<p>5 У <i>святко́вий</i> день нашого царя похворі́ли князі́ від жа́ру вина, і він простяг до насмі́шників руку свою.
<p>6 Бо їхнє ну́тро, як піч, у них пала́є їхнє серце: всю ніч спить їхній гнів, а на ра́нок горить, як палю́чий огонь.
<p>7 Вони́ всі гаря́чі, як піч, і су́ддів своїх пожира́ють. Усі царі їхні попа́дали, між ними ніко́го нема, хто б кли́кав до Мене.
<p>8 Змішався Єфрем із наро́дами, Єфрем став млинце́м, <i>що печеться</i> непереве́рнений.
<p>9 Його силу чужі пожирають, та <i>про те</i> він не знає, вже й воло́сся посивіло в нього, а <i>того́</i> він не знає.
<p>10 І гордість Ізраїля свідчить на нього, і до Господа, Бога свого вони не верта́ються, і не шукають Його у всім цім.
<p>11 А Єфрем став, як голуб, — нерозумний, немудрий: закликають в Єгипет, а йдуть в Асирію.
<p>12 Як пі́дуть вони, розтягну́ Свою сітку над ними, — стягну їх додолу, мов птаство небесне, — за злобою їхньою Я їх караю.
<p>13 Горе їм, бо від Мене вони відійшли́, погу́ба на них, бо повстали вони проти Мене! Хоч Я викупив їх, та вони проти Мене говорять неправду.
<p>14 І вони в своїм серці не кличуть до Мене, як виють на ло́жах своїх, точать сварку за хліб та вино, і відступають від Мене.
<p>15 А Я їх картав, їхні раме́на зміцняв, а вони зло на Мене заду́мують.
<p>16 Вони наверта́ються, та не до Всевишнього, стали, немов той обма́нливий лук. Упадуть від меча їхні князі́ за гордість свого язика́, — це їхня нару́га в єгипетськім кра́ї!

<h4>8</h4>
<p>1 Рога до уст своїх, <i>та й засурми́</i>: на дім Божий <i>спадає</i> неначе орел, бо переступили вони заповіта Мого́, і на Зако́на Мого повстали.
<p>2 До Мене взивають вони: „Мій Боже, познали Тебе ми, Ізраїлю!“
<p>3 Покинув Ізраїль добро́, — ворог його пожене́!
<p>4 Вони ставлять царя, але́ не від Мене, вони князя ставлять, але Я не знаю! Вони з срі́бла свого та із золо́та свого божків наробили собі, щоб загинути, —
<p>5 відкинув теля твоє Я, Самаріє! Мій гнів запали́вся на них, — аж доки не можуть вони від провини очи́ститись?
<p>6 Бо й воно від Ізраїля. Зробив його ма́йстер, і воно — то не Бог, бо теля самарійське на кава́лки обе́рнеться.
<p>7 А що вітер вони засівають, то бурю пожнуть, — в них не буде й коло́сся, <i>а</i> зе́рно не видасть муки́, коли ж видасть, чужі поковта́ють її.
<p>8 Ізраїль проко́втнений, — став між наро́дами він як та річ, що до неї немає зами́лування.
<p>9 Бо вони відійшли до Ашшу́ру, як дикий осел, що самі́тний собі, а Єфрем за любов дає да́ри любовні.
<p>10 І хоч вони здобува́ють прихи́льників серед пога́нів, Я їх позбираю тепер, і незаба́ром вони перестануть пома́зувати царя, <i>і</i> князі́в.
<p>11 Бо же́ртівників був намно́жив Єфрем, щоб грішити, — на провину йому стали ці же́ртівники!
<p>12 Я можу йому написати Зако́н Свій <i>хоч</i> тисячу разі́в, — як чуже порахо́ване буде!
<p>13 Вони ж жертви кохають, — ріжуть м'ясо й їдять, <i>та</i> Господь не вподо́бує їх. Тепер Він згадає про їхню прови́ну та їхні гріхи́ покарає, — вони до Єгипту пове́рнуться!
<p>14 Ізраїль забув про свого Творця та й будує пала́ти, а Юда намно́жив тверди́нні міста́, та пошлю́ Я огонь на його ці міста́, — і пожере́ він пала́ти його́!

<h4>9</h4>
<p>1 Не тішся, Ізраїлю, радістю, як ті наро́ди, бо ти чиниш блуд, <i>відступа́ючи</i> від свого Бога, дар блудоді́йний кохаєш на всіх то́ках збіжже́вих.
<p>2 Годувати не буде їх тік та чави́ло, а сік виноградний зведе́ їх.
<p>3 Не будуть сидіти в Госпо́дньому Кра́ї вони, і Єфрем до Єгипту пове́рнеться, і вони будуть їсти нечисте в Асирії.
<p>4 Господе́ві вина вони лити не бу́дуть, і жертви не бу́дуть приємні Йому; <i>це</i> буде для них, немов хліб похоро́нний, — усі, що будуть його́ споживати, занечи́стяться, бо їхній хліб — для наси́чення їх, — не для дому Госпо́днього.
<p>5 Що зробите ви на день урочи́стий та на день свята Госпо́днього?
<p>6 Бо йдуть ось вони до Асирії, їх збирає Єгипет, Мемфі́с їх ховає, кошто́вність їхнього срі́бла пося́де кропи́ва, будя́ччя по їхніх наме́тах.
<p>7 Прийшли дні наві́щення, прийшли дні заплати, — Ізраїль пізна́є <i>оце</i>: „Нерозумний пророк цей, шале́ний муж духа“, — за числе́нність прови́н твоїх і велике знена́видження!
<p>8 Єфрем — сторож із Богом мої́м, пророк — па́стка птахоло́ва на всіх доро́гах його, нена́висть у домі Бога його́.
<p>9 Глибо́ко зіпсулись вони, як за днів тих Ґів'ї, Він згадає за їхні провини, Він їхні гріхи покарає!
<p>10 Немов виноград на пустині, знайшов Я Ізраїля, як фігу пора́нню на фіґовім дереві, Я бачив був ваших батьків на поча́тку його, <i>та</i> вони до Баал-Пеору прийшли, і себе присвяти́ли для Бо́шета,<f>[12]</f> і стали гидотою, як полю́блене ними.
<p>11 Єфремова слава, як птах, відлети́ть: не буде наро́дження, ані зачаття́, ані вагі́тности.
<p>12 Бо якщо вони ви́кохають свої діти, то їх повбиваю, так що не бу́де люди́ни, бо горе їм, як відступлю́ Я від них.
<p>13 Єфрем, як Я бачу, — для вло́вів йому подали́ його <i>власних</i> дітей, і Єфрем поведе́ своїх <i>власних</i> дітей на зарі́з...
<p>14 Дай їм, Господи, — що ж Ти даси́? — дай їм утро́бу неплі́дну та ви́сохлі гру́ди!
<p>15 Усе їхнє зло у Ґілга́лі, бо там Я знена́видів їх; за зло їхніх учинків Я ви́жену їх з Свого дому. Не бу́ду їх більше любити, — всі їхні князі́ ворохо́бники!
<p>16 Побитий Єфрем, їхній корень посо́х, — він пло́ду не зро́дить. А коли вони зро́дять, то Я повбиваю улю́блених їхнього ло́на.
<p>17 Відкине їх Бог мій, бо вони неслухня́ні для Ньо́го були́, і будуть вони мандрува́ти між наро́дами.

<h4>10</h4>
<p>1 Ізра́їль — буйни́й виноград, що родить подібне собі. Та за многістю пло́ду свого він намно́жує же́ртівники, за добрістю кра́ю свого́ бовва́нські стовпи́ прикраша́є.
<p>2 Облу́дне їхнє серце, тому винні тепер вони бу́дуть, Він їхні же́ртівники пони́щить поруйнує стовпи́ їхні.
<p>3 Бо тепер вони кажуть: Нема в нас царя, бо ми не боялися Господа, а цар що́ нам зробить?
<p>4 Говорять <i>порожні</i> слова́, кляну́ться фальши́во, <i>коли́</i> заповіта склада́ють, і на грядка́х польови́х цвіте <i>їхнє</i> правосу́ддя, немов той поли́н.
<p>5 За телят Бет-Авену<f>[13]</f> бояться мешка́нці Самарії, бо в жало́бі опини́вся через нього наро́д його, а жерці́ будуть плакати над ним, за славу його, що пішла на вигна́ння від нього.
<p>6 Запрова́джений буде і він в Асирі́ю царе́ві великому в дар. Прийме сором Єфрем, і посоро́млений буде Ізраїль за раду свою.
<p>7 Самарі́я загине; її цар — немов трі́ска ота́ на пове́рхні води!
<p>8 І поруйно́вані бу́дуть висо́ти Авена,<f>[14]</f> Ізраїлів гріх, терни́на й будя́ччя зросте на їхніх же́ртівниках, і до гір вони скажуть: „Накрийте ви нас!“ а до взгі́р'їв: „На нас упаді́ть!“
<p>9 Від днів Ґів'ї́ грішив ти, Ізраїлю! Там вони полишились були́, — <i>чи ж</i> їх не дося́гне в Ґів'ї́ війна проти синів беззако́нних?
<p>10 За жада́нням Своїм покараю Я їх, і зберуться наро́ди на них, і пока́рані будуть вони за подві́йні провини свої.
<p>11 А Єфрем — <i>це</i> привче́на телиця, що звикла вона молоти́ти, Сам ярмо́ накладу́ на її товсту шию, запряжу́ Я Єфрема, Юда буде орати, Яків буде собі скороди́ти.
<p>12 Сійте собі на справедливість, за ми́лістю жніть, орі́те собі перелі́г, бо час наверну́тись до Господа, <i>ще</i> поки Він при́йде і правду лине́ вам доще́м.
<p>13 Ви беззако́ння ора́ли, — пожа́ли ви кривду, плід брехні спожива́ли, бо наді́явся ти на дорогу свою́, на многість лица́рства свого́.
<p>14 І станеться шум по наро́дах твоїх, і всі твердині твої поруйно́вані бу́дуть, як Шалма́н зруйнував Вет-Арбе́л в час війни, — була мати з синами убита.
<p>15 Отак вам учинить Бет-Ел за зло вашого зла, — конче згине Ізраїлів цар на світа́нку!

<h4>11</h4>
<p>1 Як Ізраїль був хлопцем, Я його покохав, і з Єгипту покликав Я сина Свого́.
<p>2 Як часто їх кликав, так вони йшли від Мене, — прино́сили жертви Ваа́лам, і кадили бовва́нам.
<p>3 Я ж Єфрема ходити навчав, Я їх брав на раме́на Свої, та не знали вони, що Я їх лікува́в.
<p>4 Я тягнув їх шнурка́ми, що лю́дям лицю́ють, шнурка́ми любови, і був Я для них немов ті, що здіймають ярмо́ з-над їхньої шиї, і Я їх годував.
<p>5 До кра́ю єгипетського він не ве́рнеться, та Ашшур<f>[15]</f> — він буде для нього царем, бо вони не хотіли верну́тись <i>до Мене</i>.
<p>6 А міста́ми його ґрасува́тиме меч, і за́суви його повила́млює він та й пожере́ <i>їх</i> за за́думи їхні.
<p>7 А наро́д Мій схильни́й відпада́ти від Мене, і хоч кличуть його догори, він не підійма́ється ра́зом.
<p>8 Як тебе Я, Єфреме, відда́м, <i>як</i> ви́дам тебе́, о Ізраїлю? Як тебе Я віддам, як Адму, учиню тебе, мов Цевоїм? У Мені переверну́лося серце Моє, розпали́лася ра́зом <i>і</i> жа́лість Моя!
<p>9 Не вчиню́ жару гніву Свого, більше ни́щити Єфрема не бу́ду, бо Бог Я, а не люди́на, серед тебе — Святий, і не прийду́ в люті гніву.
<p>10 За Господом пі́дуть вони, <i>а</i> Він заричи́ть, немов лев, і Він заричи́ть, і від за́ходу <i>при́йдуть</i> в тремті́нні сини́.
<p>11 Вони <i>при́йдуть</i> в тремті́нні, як птах із Єгипту, і як голуб із кра́ю Ашшу́ра,<f>[15]</f> і Я посаджу́ їх по їхніх дома́х, говорить Госпо́дь.

<h4>12</h4>
<p>1 Єфре́м оточи́в Мене лжею, лука́вством — Ізраїлів дім, а Юда держа́вся ще з Богом і з святими був вірний.
<p>2 Єфрем пасе вітра й женеться за вітром із схо́ду. Неправду й руїну розмно́жує він кожного дня, умову складають з Ашшу́ром,<f>[15]</f> олива ж несе́ться в Єгипет.
<p>3 Та в Господа з Юдою пря, і Якова Він навісти́ть за путя́ми його́, за діла́ми його йому зве́рне.
<p>4 Він в утро́бі тримав за п'яту́ свого брата, а в силі своїй він боровся із Богом, —
<p>5 і боровся він з Анголом, — та й перемі́г. Плакав він, і блага́в він Його́, у Бет-Елі знайшов Він його́, і там з нами гово́рить.
<p>6 А Господь — Бог Савао́т, Його Йме́ння — Госпо́дь.
<p>7 А ти через Бога свого наве́рнешся, стережи милість та суд, і за́вжди надійся на Бога свого́!
<p>8 <i>Немов</i> Ханаа́н, — у нього в руці неправдива вага́, любить він кривду чинити.
<p>9 І каже Єфрем: Справді я збагати́вся, знайшов я маєток собі! У всіх моїх чи́нах не зна́йдуть провини мені, що гріхом би була́.
<p>10 А Я — Госпо́дь, Бог твій від кра́ю єгипетського, — ще в наме́тах тебе посаджу́, немов за днів свята.
<p>11 І Я говорив до пророків, і виді́ння розмно́жив, і через пророків Я при́тчі казав.
<p>12 Хіба беззако́ння лиши́в Ґілеа́д, і марно́тою стались <i>лиш там?</i> У Ґілґа́лі прино́сили в жертву волів, а їхні же́ртівники — мов ті купи <i>каміння</i> на бо́рознах пі́льних.
<p>13 І втік Яків на поле Ара́ма, а Ізра́їль за жінку робив, і за жінку <i>отару</i> стері́г.
<p>14 І через пророка Госпо́дь із Єгипту Ізраїля ви́вів, і пророком стере́жений був він.
<p>15 Єфре́м <i>Господа</i> гірко розгні́вав, і тому́ його вчинки криваві Він ли́шить на ньому, і пове́рне йому його сором.

<h4>13</h4>
<p>1 Як Єфрем говорив, <i>то</i> тремтіли, — він підне́сений був ув Ізраїлі, та через Ваа́ла згрішив і помер.
<p>2 А тепер іще більше гріша́ть, бо зробили собі вони ві́длива з срі́бла свого́, божкі́в за своєю подо́бою; робота майстрі́в усе те, розмовляють із ними вони; ті люди, що жертву прино́сять, цілують телят.
<p>3 Тому́ вони стануть, як хмара пора́нку, і мов та роса, що зникає вранці, немов та поло́ва, що з то́ку вино́ситься бурею, і наче із ко́мина дим.
<p>4 А Я — Господь, Бог твій від кра́ю єгипетського, і Бога, крім Мене, не бу́деш ти знати, і крім Мене немає Спасителя.
<p>5 Я тебе на пустині пізнав, у пересо́хлому кра́ї.
<p>6 Мали добрі пасо́виська й ситі були, наси́тилися — і загорди́лось їхнє серце, тому́ то забули про Мене вони!
<p>7 І став Я для них, немов лев, на дорозі чига́ю, немов та панте́ра.
<p>8 Нападу́ Я на них, немов та ведмеди́ця, що дітей загубила, і те розірву́, у що серце їхнє за́мкнене, і їх, як левчу́к, пожеру́ там, шматуватиме їх польова́ звірина́.
<p>9 Погубив ти себе, о Ізраїлю, бо ти <i>був</i> проти Мене, спасі́ння свого́.
<p>10 Де цар твій тоді? Нехай він поможе тобі по міста́х твоїх усіх! А <i>де</i> су́дді твої, що про них ти сказав: Дай нам царя та князі́в?
<p>11 Я тобі дав царя в Своїм гніві, і забрав у Своїй ре́вності.
<p>12 Провина Єфремова зв'я́зана, схо́ваний прогріх його.
<p>13 Болі, <i>немов</i> породі́ллі, наді́йдуть на нього. Не мудрий він син, бо інакше не був би так довго у ма́тернім ну́трі.
<p>14 З рук шеолу<f>[16]</f> Я ви́куплю їх, від смерти їх ви́бавлю. Де, смерте, жа́ло твоє? Де, шео́ле, твоя перемо́га? Жаль схова́ється перед очима Моїми!
<p>15 Хоч він дає плід між брата́ми, <i>але</i> прийде вітер зо схо́ду, вітер Госпо́дній,<f>[17]</f> що зі́йде з пустині, і всо́хне його джерело́, і пересо́хне крини́чка його, — понищить він скарб всіх коштовних рече́й!

<h4>14</h4>
<p>1 Завини́ть Самарі́я, бо стала уперта до Бога свого́, — поляжуть вони від меча! Порозби́вані будуть їхні діти, вагітні́ їхні розпо́роті будуть!
<p>2 Вернися, Ізраїлю, до Господа, Бога свого́, бо спіткну́вся ти через провину свою́!
<p>3 Візьміть із собою слова́, та й зверні́ться до Господа, до Нього промовте: „Прости́ <i>нам</i> усяку провину, та добре прийми, і ми принесе́мо у жертву плода́ своїх уст!
<p>4 Ашшу́р не спасе нас, не бу́демо їздити ми на коні́, і не скажемо вже чи́нові рук наших: боже наш, бо <i>тільки</i> Тобою помилуваний сирота́“.
<p>5 „Ворохо́бність їхню вилікую, доброві́льно любитиму їх, бо Мій гнів відверну́вся від нього.
<p>6 Я буду Ізраїлеві, як роса́, розцвіте́ він, неначе ліле́я, і пустить корі́ння своє, мов Ліва́н.
<p>7 Розійду́ться його пагінці́, і буде його пишнота́, мов оли́вне те дерево, а па́хощ його — мов Ліва́н.
<p>8 Наве́рнуться ті, що сиділи під ті́нню його́, збіжжя ожи́влять вони й зацвіту́ть, немов той виногра́д, <i>будуть</i> згадки про нього, немов про ліва́нське вино́.
<p>9 Єфрем, — що йому до бовва́нів іще? Я вислухав <i>вже</i> та побачив його, Я для нього немов кипари́с той зелений: з Мене зна́йдений бу́де твій плід“.
<p>10 Хто мудрий, то <i>це</i> зрозумі́є, розумний — і пізна́є, бо про́сті Господні доро́ги, і праведні ходять по них, а грішні спіткну́ться на них!


