<h2>Приповiстi</h2>

<h4>1</h4>
<p>1 При́повісті Соломона, сина Давидового, царя Ізраїлевого, —
<p>2 щоб пізна́ти премудрість і карність, щоб зрозуміти розсу́дні слова,
<p>3 щоб прийняти напоу́млення мудрости, праведности, і пра́ва й простоти,
<p>4 щоб мудрости дати простоду́шним, юнако́ві — пізна́ння й розва́жність.
<p>5 Хай послухає мудрий — і примно́жить науку, а розумний здобу́де хай мудрих думо́к,
<p>6 щоб пізнати ту при́повість та загадко́ве говорення, слова мудреці́в та їхні за́гадки.
<p>7 Страх Господній — початок прему́дрости, — нерозумні пого́рджують мудрістю та напу́чуванням.
<p>8 Послухай, мій сину, напу́чення батька свого́, і не відкидай науки матері своєї, —
<p>9 вони бо хороший вінок для твоєї голови, і прикра́са на шию твою.
<p>10 Мій сину, як грішники будуть тебе намовляти, — <i>то з ними</i> не згоджуйся ти !
<p>11 Якщо скажуть вони: „Ходи з нами, чатуймо на кров, безпричи́нно засядьмо на неповинного,
<p>12 живих поковтаймо ми їх, як шео́л, та здорових, як тих, які сходять до гро́бу!
<p>13 Ми зна́йдемо всіляке багатство цінне́, перепо́внимо здо́биччю наші хати́.
<p>14 Жеребо́к свій ти кинеш із нами, — буде са́ква одна для всіх нас“, —
<p>15 сину мій, — не ходи ти доро́гою з ними, спини́ но́гу свою від їхньої сте́жки,
<p>16 бо біжать їхні но́ги на зло, і поспішають, щоб кров проливати!
<p>17 Бож нада́рмо поставлена сі́тка на о́чах усього крила́того:
<p>18 то вони на кров власну чату́ють, засідають на душу свою!
<p>19 Такі то доро́ги усіх, хто за́здрий чужого добра: воно́ бере душу свого власника́!
<p>20 Кличе мудрість на вулиці, на пло́щах свій голос дає,
<p>21 на шумли́вих місцях проповідує, у місті при входах до брам вона каже слова́ свої:
<p>22 „Доки ви, нерозумні, глупо́ту любитимете? <i>Аж доки</i> насмі́шники будуть кохатись собі в глузува́нні, а безглу́зді нена́видіти будуть знания́?
<p>23 Зверніться но ви до карта́ння мого́, — ось я виллю вам духа свого, сповіщу́ вам слова свої!
<p>24 Бо кликала я, та відмовились ви, простягла́ була руку свою, та ніхто не прислу́хувався!
<p>25 І всю раду мою ви відкинули, карта́ння ж мого не схотіли!
<p>26 Тож у вашім нещасті сміятися буду і я, насміха́тися буду, як при́йде ваш страх.
<p>27 Коли при́йде ваш страх, немов вихор, і прива́литься ваше нещастя, мов буря, як при́йде недоля та у́тиск на вас,
<p>28 тоді кликати бу́дуть мене, але не відпові́м, будуть шукати мене, та не зна́йдуть мене, —
<p>29 за те, що науку знена́виділи, і не ви́брали стра́ху Господнього,
<p>30 не хотіли поради моєї, пого́рджували всіма моїми доко́рами!
<p>31 І тому́ хай їдять вони з пло́ду дороги своєї, а з порад своїх хай насища́ються, —
<p>32 бо відсту́пство безумних заб'є їх, і безпе́чність безтя́мних їх ви́губить!
<p>33 А хто мене слухає, той буде жити безпе́чно, і буде спокійний від страху перед злом!“

<h4>2</h4>
<p>1 Сину мій, якщо при́ймеш слова мої ти, а нака́зи мої при собі заховаєш,
<p>2 щоб слухало мудрости вухо твоє, своє серце прихи́лиш до розуму,
<p>3 якщо до розсудку ти кликати будеш, до розуму кликатимеш своїм голосом,
<p>4 якщо бу́деш шукати його, немов срі́бла, і бу́деш його ти пошу́кувати, як тих схо́ваних ска́рбів, —
<p>5 тоді зрозумієш страх Господній, і зна́йдеш ти Богопізна́ння, —
<p>6 бо Господь дає мудрість, з Його уст — знання́ й розум!
<p>7 Він спасі́ння ховає для щирих, <i>мов</i> щит той для тих, хто в невинності ходить,
<p>8 щоб справедливих стежо́к стерегти́, і береже́ Він дорогу Своїх богобі́йних!
<p>9 Тоді ти збагне́ш справедливість та право, і простоту́, всіляку доро́гу добра,
<p>10 бо мудрість уві́йде до серця твого́, і буде приємне знання́ для твоєї душі!
<p>11 розва́жність <i>тоді</i> тебе пильнуватиме, розум тебе стерегти́ме,
<p>12 щоб тебе врятувати від злої дороги, від люди́ни, що каже лукаве,
<p>13 <i>від тих</i>, хто стежки́ простоти́ покидає, щоб ходити доро́гами те́мряви,
<p>14 що ті́шаться, роблячи зло, що радіють круті́йствами злого,
<p>15 що стежки́ їхні круті, і відхо́дять своїми путя́ми, —
<p>16 щоб тебе врятува́ти від блудни́ці, від чужи́нки, що мо́вить м'яке́нькі слова́,
<p>17 що покинула друга юна́цтва свого́, а про заповіт свого Бога забула, —
<p>18 вона бо із домом своїм западе́ться у смерть, а стежки́ її — до померлих,
<p>19 ніхто́, хто входить до неї, не ве́рнеться, і сте́жки життя не дося́гне, —
<p>20 щоб ходив ти дорогою добрих, і стежки́ справедливих беріг!
<p>21 Бо заме́шкають праведні землю, і невинні зоста́нуться в ній,
<p>22 а безбожні з землі будуть ви́гублені, і повирива́ються з неї невірні!

<h4>3</h4>
<p>1 Сину мій, не забудь ти моєї науки, і нехай мої заповіді стережу́ть твоє серце,<f>[1]</f>
<p>2 бо примно́жать для тебе вони довготу́ <i>твоїх</i> днів, і років життя та споко́ю!
<p>3 Ми́лість та правда нехай не зали́шать тебе, — прив'яжи́ їх до шиї своєї, напиши їх на табли́ці серця свого,<f>[1]</f> —
<p>4 і зна́йдеш ти ласку та добру премудрість в очах Бога й люди́ни!
<p>5 Наді́йся на Господа всім своїм серцем,<f>[1]</f> а на розум свій не покладайся!
<p>6 Пізнавай ти Його на всіх доро́гах своїх, і Він випростує твої стежки.
<p>7 Не будь мудрий у власних оча́х, — бійся Господа та ухиляйся від злого!
<p>8 <i>Це</i> буде ліком для тіла твого, напо́єм для ко́стей твоїх.
<p>9 Шануй Господа із маєтку свого́, і з початку всіх пло́дів своїх, —
<p>10 і будуть комори твої перепо́внені си́тістю, а чави́ла твої будуть перелива́тись вином молоди́м!
<p>11 Мій сину, кара́ння Господнього не відкидай, і карта́ння Його не вважай тягаре́м, —
<p>12 бо кого́ Господь любить, карта́є того, і кохає, немов батько сина!
<p>13 Блаженна люди́на, що мудрість знайшла, і люди́на, що розум оде́ржала,
<p>14 бо ліпше надба́ння її від надба́ння срібла́, і від щирого золота <i>ліпший</i> прибу́ток її,
<p>15 дорожча за пе́рли вона, і всіляке жада́ння твоє не зрівняється з нею.
<p>16 Довгість днів — у прави́ці її, багатство та слава — в ліви́ці її.
<p>17 Доро́ги її — то дороги приємности, всі стежки́ її — мир.
<p>18 Вона дерево життя для тих, хто тримається міцно її, і блаженний, хто де́ржить її!
<p>19 Господь мудрістю землю заклав, небо розумом міцно поставив.
<p>20 Знання́м Його порозкрива́лись безо́дні, і кроплять росою ті хмари.
<p>21 Мій сину, нехай від оче́й твоїх <i>це</i> не відхо́дить, стережи добрий розум і розважність,
<p>22 і вони будуть життям для твоєї душі, і прикра́сою шиї твоєї, —
<p>23 Тоді пі́деш безпечно своєю дорогою, а нога твоя не спотикне́ться!
<p>24 Якщо покладе́шся — не будеш боятись, а ляжеш, то буде приємний твій сон.
<p>25 Не бу́деш боятися на́глого стра́ху, ні бурі безбожних, як при́йде, —
<p>26 бо твоєю надією буде Госпо́дь, і Він пильнуватиме но́гу твою, щоб вона не зловилась <i>у пастку</i>!
<p>27 Не стримуй добра́ потребу́ючому, коли в силі твоєї руки́ це вчини́ти,
<p>28 не кажи своїм ближнім: „Іди, і зно́ву прийди, а взавтра я дам“, коли маєш з собою.
<p>29 Не вио́рюй лихого на свого ближнього, коли він безпечно з тобою сидить.
<p>30 Не сварися з люди́ною дармо, якщо злого вона не вчинила тобі.
<p>31 Не за́здри наси́льникові, і ні одніє́ї з доріг його не вибирай,
<p>32 бо бри́дить Господь крутія́ми, а з праведними в Нього дружба.
<p>33 Прокля́ття Господнє на домі безбожного, а ме́шкання праведних Він благосло́вить, —
<p>34 з насмішників Він насміхається, а покі́рливим милість дає.
<p>35 Мудрі славу вспадко́вують, а нерозумні носи́тимуть со́ром.

<h4>4</h4>
<p>1 Послухайте, діти, напу́чення батькового, і прислу́хайтеся, щоб навчитися розуму,
<p>2 бо даю́ я вам добру науку: зако́на мого не кидайте,
<p>3 бо сином у ба́тька свого я був, пеще́ний й єдиний у неньки своєї.
<p>4 І навчав він мене, і мені говорив: Нехай де́ржиться серце<f>[2]</f> твоє моїх слів, стережи́ мої заповіді та й живи!
<p>5 Здобудь мудрість, здобудь <i>собі</i> розум, не забудь, і не цурайся слів моїх уст, —
<p>6 не кидай її — й вона буде тебе стерегти́! кохай ти її — й вона буде тебе пильнувати!
<p>7 Початок премудрости — мудрість здобудь, а за ввесь свій маєток здобудь собі розуму!
<p>8 Тримай її ви́соко — і піді́йме тебе, ушанує тебе, як її ти приго́рнеш:
<p>9 вона дасть голові твоїй гарний вінок, пишну корону тобі подарує!
<p>10 Послухай, мій сину, й бери ти слова́ мої, і помно́жаться роки твойого життя, —
<p>11 дороги премудрости вчу я тебе, стежка́ми прями́ми прова́джу тебе:
<p>12 коли пі́деш, то крок твій не буде тісни́й, а коли побіжиш — не спіткне́шся!
<p>13 Міцно тримайся напу́чування, не лишай, його стережи́, — воно бо життя твоє!
<p>14 На сте́жку безбожних не йди, і не ходи на дорогу лихих, —
<p>15 покинь ти її, не йди нею, усунься від неї й мини, —
<p>16 бо вони не заснуть, якщо злого не вчинять, віді́йметься сон їм, як не зроблять <i>кому</i>, щоб спіткну́вся!
<p>17 Бо вони хліб безбожжя їдять, і вино грабежу́ попива́ють.
<p>18 А путь праведних — ніби те світло ясне́, що світить все більше та більш аж до по́вного дня!
<p>19 Дорога <i>ж</i> безбожних — як те́мність: не знають, об що́ спотикну́ться.
<p>20 Мій сину, прислу́хуйся до моїх слів, до рече́й моїх ухо своє нахили́!
<p>21 Нехай не віді́йдуть вони від оче́й твоїх, бережи їх в сере́дині серця свого!
<p>22 Бо життя вони тим, хто їх зна́йде, а для тіла усього його лікува́ння.
<p>23 Над усе, що <i>лише</i> стереже́ться, серце своє стережи́, бо з нього похо́дить життя.
<p>24 Відкинь ти від себе лука́вство уст, віддали ти від себе круті́йство губ.
<p>25 Нехай дивляться очі твої упере́д, а пові́ки твої нехай перед тобою просту́ють.
<p>26 Стежку ніг своїх ви́рівняй, і стануть міцні всі дороги твої:
<p>27 не вступайся ні вправо, ні вліво, — усунь свою но́гу від зла!

<h4>5</h4>
<p>1 Мій сину, на мудрість мою уважа́й, нахили своє ухо до мого розуму,
<p>2 щоб розважність ти міг стерегти́, а пізна́ння — хай у́ста твої стережу́ть!
<p>3 Бо кра́пають со́лодощ губи блудни́ці, а у́ста її від оливи масні́ші,
<p>4 та гірки́й їй кінець, мов поли́н, гострий, як меч обосі́чний, —
<p>5 її ноги до смерти спускаються, шео́лу тримаються кроки її!
<p>6 Вона путь життя не урі́внює, її стежки непевні, і <i>цього</i> не знає вона.
<p>7 Тож тепер, <i>мої</i> діти, мене ви послухайте, не відхо́дьте від слів моїх уст:
<p>8 віддали́ ти від неї дорогу свою, і не зближа́йсь до дверей її дому,
<p>9 щоб слави своєї ти іншим не дав, а роки свої — для жорстокого,
<p>10 щоб чужі не наси́тились сили твоєї й маєтку твого́ в чужім домі!
<p>11 І будеш стогнати при своєму кінці́, як знемо́жеться тіло твоє й твої сили,
<p>12 і скажеш: „Як нена́видів я те напу́чування, а карта́ння те серце моє відкидало!
<p>13 І не слухав я голосу своїх учителі́в, і уха свого не схиля́в до наставників.
<p>14 Тро́хи не був я при кожному злому, в сере́дині збору й громади!“
<p>15 Пий воду з криниці своєї, і теку́че з свого коло́дязя:
<p>16 чи ж мають на вулицю вилиті бути джере́ла твої, а на площі — потоки <i>твоєї</i> води? —
<p>17 Нехай вони будуть для тебе, для тебе самого, а не для чужих із тобою!
<p>18 Хай твоє джерело́ буде благослове́нне, і радій через жінку твоїх юних літ, —
<p>19 вона ла́ня любовна та се́рна прекрасна, її пе́рса напоять тебе кожноча́сно, — впивайся ж наза́вжди коха́нням її!
<p>20 І на́що, мій сину, ти маєш впиватись блудни́цею, і <i>на́що</i> ти бу́деш приго́ртати груди чужи́нки?
<p>21 Бож перед очима Господніми всі дороги люди́ни, і стежки́ її всі Він рівняє:
<p>22 власні провини безбожного схо́плять його, і поворо́ззям свого гріха буде зв'я́заний він,
<p>23 помиратиме він без напу́чування, і буде блукати в великій глупо́ті своїй!

<h4>6</h4>
<p>1 Мій сину, якщо поручи́вся ти за свого бли́жнього, дав руку свою за чужо́го, —
<p>2 ти попався до па́стки з-за слів своїх уст, схо́плений ти із-за слів своїх уст!
<p>3 Учини тоді це, сину мій, та рятуйсь, бо впав ти до рук свого бли́жнього: іди, впади в по́рох, і на ближніх своїх напира́й,
<p>4 не дай сну своїм о́чам, і дріма́ння пові́кам своїм,
<p>5 рятуйся, як се́рна, з руки́, і як птах із руки птахоло́ва!
<p>6 Іди до мурашки, ліню́ху, поглянь на дороги її — й помудрій:
<p>7 нема в неї воло́даря, ані уря́дника, ані прави́теля;
<p>8 вона загото́влює літом свій хліб, збирає в жнива́ свою ї́жу.
<p>9 Аж доки, ліню́ху, ти будеш виле́жуватись, коли́ ти зо сну свого встанеш?
<p>10 <i>Ще</i> трохи поспати, подрімати <i>ще</i> трохи, руки трохи зложи́ти, щоб поле́жати, —
<p>11 і при́йде, немов волоцюга, твоя незаможність, і зли́дні твої, як озбро́єний муж!
<p>12 Люди́на нікче́мна, чоловік злочи́нний, він ходить з лукавими у́стами,
<p>13 він морга́є очи́ма своїми, шурга́є своїми нога́ми, знаки́ подає пальцями своїми,
<p>14 в його серці лукавство вио́рює зло кожноча́сно, сварки́ розсіва́є, —
<p>15 тому на́гло прихо́дить погибіль його, буде ра́птом побитий — і лі́ку нема!
<p>16 Оцих шість ненавидить Господь, а <i>ці</i> сім — <i>то</i> гидо́та душі Його:
<p>17 очі пишні, брехли́вий язик, і ру́ки, що кров непови́нну ллють,
<p>18 серце, що пле́кає злочинні думки́, ноги, що сква́пно біжать на лихе,
<p>19 сві́док брехливий, що бре́хні роздму́хує, і хто розсіває сварки́ між братів!
<p>20 Стережи, сину мій, заповідь батька свого́, і не відкидай науки матері своєї!
<p>21 Прив'яжи їх на серці своєму наза́вжди, повісь їх на шиї своїй!
<p>22 Вона буде прова́дити тебе у ході́, стерегти́ме тебе, коли будеш лежати, а пробу́дишся — мовити буде до тебе!
<p>23 Бо заповідь <i>Божа</i> — світи́льник, а наука — <i>то</i> світло, доро́га ж життя — <i>то</i> навча́льні карта́ння,
<p>24 щоб тебе стерегти́ від злосли́вої жінки, від обле́сливого язика чужи́нки.
<p>25 Не жадай її вро́ди у серці своїм, і тебе хай не ві́зьме своїми пові́ками, —
<p>26 Бо вартість розпу́сної жінки — то бо́ханець хліба, а жінка заміжня вловлює душу цінну́...
<p>27 Чи ві́зьме люди́на огонь на лоно своє, — і о́діж її не згорить?
<p>28 Чи буде люди́на ходи́ти по вугі́ллю розпа́леному, і не попа́ляться ноги її?
<p>29 Так і той, хто вчащає до жінки свого ближнього: не буде нека́раним кожен, хто доторкне́ться до неї!
<p>30 Не пого́рджують зло́дієм, якщо він укра́де, щоб рятувати життя своє,<f>[3]</f> коли він голоду́є,
<p>31 та як буде він зна́йдений, — все́меро він відшкоду́є, віддасть все майно свого дому!
<p>32 Хто чинить пере́люб, не має той розуму, — він знищує душу свою, —
<p>33 побої та сором він зна́йде, а га́ньба його не зітре́ться,
<p>34 бо за́здрощі — лютість мужчи́ни, і не змилосе́рдиться він у день помсти:
<p>35 він не зверне уваги на жоден <i>твій</i> викуп, і не схоче, коли ти гости́нця прибі́льшиш!

<h4>7</h4>
<p>1 Сину мій, бережи ти слова́ мої, мої ж заповіді заховай при собі,
<p>2 бережи мої заповіді — та й живи, а наука моя — немов в о́чах твоїх та зіни́ця,
<p>3 прив'яжи їх на па́льцях своїх, напиши на табли́ці тій серця свого!
<p>4 На мудрість скажи: „Ти сестра моя!“ а розум назви: „<i>Мій</i> дові́рений!“
<p>5 щоб тебе стерегти́ від блудни́ці, від чужи́нки, що мовить м'яке́нькі слова́.
<p>6 Бо я визира́в був в вікно свого дому, через ґрати мого вікна́,
<p>7 і приглядавсь до неві́ж, розглядався між мо́лоддю. <i>І</i> юна́к <i>ось</i>, позба́влений розуму,
<p>8 прохо́див по ринку при розі його, і ступив по дорозі до дому її,
<p>9 коли вітере́ць повівав був увечорі дня, у те́мряві ночі та мо́року.
<p>10 Аж ось жінка в убра́нні блудни́ці назу́стріч йому́, із серцем підсту́пним,
<p>11 галасли́ва та непогамо́вана, її но́ги у домі своїм не бувають:
<p>12 раз на вулиці, раз на майда́нах, і при кожному ро́зі чату́є вона.
<p>13 І вхопи́ла вона його міцно та й поцілувала його, безсоро́мним зробила обличчя своє та й сказала йому:
<p>14 „У мене <i>тепер</i> мирні жертви, — ви́повнила я сьогодні обі́ти свої!
<p>15 Тому́ то я вийшла назу́стріч тобі, пошукати обличчя твого́, — і знайшла я тебе!
<p>16 Килима́ми я ви́стелила своє ло́же, — ткани́нами різних кольо́рів з єгипетського полотна́,
<p>17 посте́лю свою я поси́пала ми́ррою, ало́єм та цинамо́ном.
<p>18 Ходи ж, аж до ра́нку впива́тися будем коха́нням, любов'ю наті́шимось ми!
<p>19 Бо вдома нема чоловіка, — пішов у далеку дорогу:
<p>20 вузлик срібла́ він узяв в свою руку, — <i>хіба́</i> на день по́вні пове́рне до дому свого“.
<p>21 Прихили́ла його велемо́вством своїм, обле́сливістю своїх губ його зва́била, —
<p>22 він ра́птом за нею пішов, немов віл, до зарі́зу прова́джений, і немов пес, що ведуть його на ланцюгу́ до ув'я́знення,
<p>23 як той птах, поспішає до сі́тки, і не знає, що це на життя його <i>па́стка</i>...
<p>24 А тепер, <i>мої</i> діти, мене ви послу́хайте, і на слова́ моїх уст уважа́йте:
<p>25 Хай не збо́чує серце твоє на дороги її, не блукай ти стежка́ми її,
<p>26 бо вона багатьох <i>уже</i> тру́пами ки́нула, і числе́нні всі, нею заби́ті!
<p>27 Її дім — до шео́лу доро́ги, що провадять до смертних кімна́т.

<h4>8</h4>
<p>1 Чи ж мудрість не кличе, і не подає свого голосу розум?
<p>2 На верхі́в'ях холмі́в, при дорозі <i>та</i> на перехре́стях стоїть <i>он</i> вона!
<p>3 При брамах, при вході до міста, де вхо́диться в двері, <i>там</i> голосно кличе вона:
<p>4 „До вас, мужі, я кличу, а мій голос до лю́дських синів:
<p>5 Зрозумійте но, не́уки, мудрість, зрозумійте ви розум, безглу́зді!
<p>6 Послухайте, я бо шляхе́тне кажу́, і відкриття́ моїх губ — <i>то</i> просто́та.
<p>7 Бо правду говорять уста́ мої, а лукавство — гидо́та для губ моїх.
<p>8 Всі слова́ моїх уст справедливі, нема в них круті́йства й лука́вства.
<p>9 Усі вони про́сті, хто <i>їх</i> розуміє, і щирі для тих, хто знахо́дить знання́.
<p>10 Візьміть ви карта́ння моє, а не срі́бло, і знання́, добірні́ше від щирого золота:
<p>11 ліпша бо мудрість за пе́рли, і не рівняються їй всі клейно́ди!
<p>12 Я, мудрість, живу разом з розумом, і знахо́джу пізна́ння розва́жне.
<p>13 Страх Господній — лихе <i>все</i> нена́видіти: я нена́виджу пи́ху та гордість, і дорогу лиху та лукаві уста́!
<p>14 В мене рада й огля́дність, я розум, <i>і</i> сила у мене.
<p>15 Мною царю́ють царі, а законода́вці права́ справедливі встано́влюють.
<p>16 Мною пра́влять владики й вельмо́жні, всі праведні су́дді.
<p>17 Я кохаю <i>всіх</i> тих, хто кохає мене, хто ж шукає мене — мене зна́йде!
<p>18 Зо мною багатство та слава, трива́лий маєток та правда:
<p>19 ліпший плід мій від щирого золота й золота чистого, а прибуток мій <i>ліпший</i> за срі́бло добі́рне!
<p>20 Путтю праведною я ходжу́, поміж правних стежо́к,
<p>21 щоб дати багатство в спа́дщину для тих, хто кохає мене, — і я понапо́внюю їхні скарбни́ці!
<p>22 Господь мене мав на поча́тку Своєї дороги, перше чи́нів Своїх, спервові́ку, —
<p>23 відвіку була я встано́влена, від поча́тку, від праві́ку землі.
<p>24 Наро́джена я, як безо́день<f>[4]</f> іще не було́, коли не було ще джере́л, водою обтя́жених.
<p>25 Наро́джена я, поки го́ри поставлені ще не були́, давніше за па́гірки,
<p>26 коли ще землі не вчинив Він, ні піль, ні початко́вого по́роху все́світу.
<p>27 Коли приправля́в небеса́ — я <i>була́</i> там, коли кру́га вставля́в на пове́рхні безо́дні,
<p>28 коли хмари умі́цнював Він нагорі́, як джере́ла безо́дні зміцня́в,
<p>29 коли клав Він для моря уста́ва його, щоб його берегі́в вода не перехо́дила, коли ставив осно́ви землі, —
<p>30 то я ма́йстром у Нього була́, і була я весе́лощами день-у-день, радіючи перед обличчям Його кожноча́сно,
<p>31 радіючи на земнім кру́зі Його, а заба́ва моя — із синами людськими!
<p>32 Тепер же, послухайте, діти, мене, і блаже́нні, хто буде дороги мої стерегти́!
<p>33 Навча́ння послухайте й мудрими станьте, і не відступайте <i>від нього</i>!
<p>34 Блаже́нна люди́на, яка мене слухає, щоб пильнувати при две́рях моїх день-у-день, щоб одві́рки мої берегти́!
<p>35 Хто бо знахо́дить мене, той знахо́дить життя, і оде́ржує милість від Господа.
<p>36 А хто́ проти мене гріши́ть, ограбо́вує душу свою; всі, хто мене ненави́дить, ті смерть покохали!“

<h4>9</h4>
<p>1 Мудрість свій дім збудувала, сім стовпі́в своїх ви́тесала.
<p>2 Зарізала те, що було на зарі́з, змішала вино своє, і трапе́зу свою пригото́вила.
<p>3 Дівчат своїх вислала, <i>і</i> кличе вона на висо́тах міськи́х:
<p>4 „Хто бідний на розум, хай при́йде сюди,“ <i>а</i> хто нерозумний, говорить йому:
<p>5 „Ходіть, споживайте із хліба мого́, та пийте з вина, що його́ я змішала!
<p>6 Покиньте глупо́ту — і будете жити, і ходіте дорогою розуму!“
<p>7 Хто карта́є насмішника, той собі га́ньбу бере, хто ж безбожникові виговорює, сором собі <i>набуває</i>.
<p>8 Не доріка́й пересмі́шникові, щоб тебе не знена́видів він, ви́картай мудрого — й він покохає тебе.
<p>9 Дай мудрому — й він помудріє іще, навчи праведного — і прибі́льшить він мудрости!
<p>10 Страх Госпо́дній — початок премудрости, а пізна́ння Святого — <i>це</i> розум,—
<p>11 бо мною помно́жаться дні твої, і додаду́ть тобі ро́ків життя.
<p>12 Якщо ти змудрів — то для себе змудрів, а як станеш насмі́шником, сам понесе́ш!
<p>13 Жінка безглу́зда крикли́ва, нерозумна, і нічого не знає!
<p>14 Сідає вона на сидінні при вході до дому свого́, <i>на</i> висо́костях міста,
<p>15 щоб кликати тих, хто дорогою йде, хто путтю своєю просту́є:
<p>16 „Хто бідний на розум, хай при́йде сюди,“ а хто нерозумний, то каже йому́:
<p>17 „Вода кра́дена — солодка, і приє́мний прихо́ваний хліб“.
<p>18 І не відає він, що <i>самі́</i> там мерці́, у глиби́нах шео́лу — запро́шені нею!

<h4>10</h4>
<p>1 Син мудрий — потіха для батька, а син нерозумний — то смуток для неньки його.
<p>2 Не поможуть неправедні скарби, а справедливість від смерти визво́лює.
<p>3 Не допустить Господь голодува́ти душу праведного, а набу́ток безбожників згине.
<p>4 Ледача рука до убо́зтва веде, рука ж роботя́ща збагачує.
<p>5 Хто літом збирає — син мудрий, хто ж дрімає в жнива́ — син безпутній.
<p>6 Благослове́нства на голову праведного, а уста безбожним прикриє наси́льство.
<p>7 Пам'ять про праведного — на благослове́ння, а йме́ння безбожних загине.
<p>8 Заповіді мудросердий приймає, але́ дурногу́бий впаде́.
<p>9 Хто в невинності ходить, той ходить безпечно, а хто кривить дороги свої, буде ви́явлений.
<p>10 Хто оком моргає, той смуток дає, але дурногу́бий впаде́.
<p>11 Уста праведного — то джерело життя, а уста безбожним прикриє насильство.
<p>12 Нена́висть побуджує сва́рки, а любов покриває всі ви́ни.
<p>13 В устах розумного мудрість знахо́диться, а різка — на спину безтя́много.
<p>14 Прихо́вують мудрі знання́, а уста нерозумного — близькі́ до загибелі.
<p>15 Маєток багатого — місто тверди́нне його, поги́біль убогих — їхні зли́дні.
<p>16 Дорібок праведного — на життя, прибу́ток безбожного — в гріх.
<p>17 Хто напу́чування стереже́ — той на сте́жці життя, а хто нехту́є карта́ння, той блу́дить.
<p>18 Хто нена́висть ховає, в того губи<f>[5]</f> брехли́ві, а хто на́клепи ширить, той дурнове́рхий.
<p>19 Не бракує гріха в многомо́вності, а хто стримує губи<f>[5]</f> свої, той розумний.
<p>20 Язик праведного — то добі́рне срібло́, <i>а</i> розум безбожних — мізе́рний.
<p>21 Пасу́ть багатьох губи<f>[5]</f> праведного, безглузді ж умирають з неро́зуму.
<p>22 Благослове́ння Господнє — воно збагачає, і сму́тку воно не прино́сить з собою.
<p>23 Нешляхе́тне робити — заба́ва неві́гласа, а мудрість — люди́ні розумній.
<p>24 Чого нечести́вий боїться, те при́йде на нього, а пра́гнення праведних спо́вняться.
<p>25 Як буря, <i>яка</i> пронесе́ться, то й гине безбожний, а праведний <i>має</i> дові́чну осно́ву.
<p>26 Як о́цет зубам, і як дим для оче́й, так лінивий для тих, хто його посилає.
<p>27 Страх Господній примножує днів, а ро́ки безбожних вкоро́тяться.
<p>28 Сподіва́ння <i>для</i> праведних — радість, а наді́я безбожних загине.
<p>29 Дорога Господня — тверди́ня неви́нним, а заги́біль — злочинцям.
<p>30 Повік праведний не захита́ється, а безбожники не поживуть на землі.
<p>31 Уста праведного дають мудрість, а лукавий язик буде втятий.
<p>32 Уста праведного уподо́бання знають, а уста безбожних — лука́вство.

<h4>11</h4>
<p>1 Обма́нливі ша́льки — оги́да для Господа, а повна вага́ — це Його уподо́ба.
<p>2 Прийде пишність, та при́йде <i>і</i> га́ньба, а з суми́рними — мудрість.
<p>3 Невинність простосердих веде їх, а лука́вство зрадли́вих — їх вигубить.
<p>4 Не поможе багатство в день гніву, а справедливість від смерти визво́лює.
<p>5 Справедливість невинного дорогу йому випросто́вує, безбожний же падає через безбожність свою́.
<p>6 Справедливість прямих їх рятує, а зрадливі захо́плені будуть своєю захла́нністю.
<p>7 При смерті люди́ни безбожної гине надія, зникає чека́ння люди́ни нікче́мної.
<p>8 Виривається праведний з у́тиску, і замість нього безбожний іде.
<p>9 Свого ближнього нищить лукавий уста́ми, а знання́м визволя́ються праведні.
<p>10 Добром праведних місто радіє, а як гинуть безбожні — співає.
<p>11 Благословенням че́сних підно́ситься місто, а уста́ми безбожних руйну́ється.
<p>12 Хто пого́рджує ближнім своїм, той позба́влений розуму, а розумна люди́на мовчить.
<p>13 Виявляє обмо́вник таємне, вірнодухий же справу ховає.
<p>14 Народ падає з бра́ку розумного про́воду, при числе́нності ж ра́дників спасі́ння <i>буває</i>.
<p>15 Зле робить, як хто за чужого пору́чується, хто ж пору́ку ненавидить, той безпечний.
<p>16 Жінка чесно́тна ося́гує слави, і пильні багатства здобу́дуть.
<p>17 Люди́на ласка́ва душі своїй чинить добро́, а жорстока замучує тіло своє.
<p>18 Чинить діло безва́ртне безбожний, хто ж праведність сіє — заплату правдиву <i>оде́ржує</i>.
<p>19 Отак праведність <i>є</i> на життя, хто ж жене́ться за злом, той до смерти <i>зближа́ється</i>.
<p>20 Серцем лукаві — оги́да для Господа, а хто в неповинності ходить — Його уподо́ба.
<p>21 Ручаюсь: не бу́де невинним лихий, а наща́док правдивих захований буде.
<p>22 Золотая сере́жка в свині на ніздрі́ — <i>це</i> жінка гарна, позба́влена розуму.
<p>23 Жада́ння у праведних — тільки добро, надія безбожних — то гнів.
<p>24 Дехто щедро дає, та ще додається <i>йому</i>, а <i>дехто</i> ховає над міру, <i>та</i> тільки бідні́є.
<p>25 Душа, яка благословля́є, наси́чена буде, а хто по́їть <i>інших</i>, — напо́єний буде і він.
<p>26 Хто задержує збіжжя, того проклинає наро́д, хто ж поживу випро́дує, тому благослове́ння на голову.
<p>27 Хто прагне добра, той шукає вподо́бання, хто ж лихого жадає, <i>то й</i> при́йде на нього воно.
<p>28 Хто надію кладе на багатство своє, той впаде́, а праведники зелені́ють, як листя.
<p>29 Хто не́ряд уносить до дому свого, той вітер пося́де, а дурноголо́вий розумному стане рабом.
<p>30 Плід праведного — дерево життя, і мудрий життя<f>[6]</f> набуває.
<p>31 Коли праведний ось надолу́жується на землі, то тим більше безбожний та грішний!

<h4>12</h4>
<p>1 Хто любить навча́ння, той любить пізна́ння, а хто до́кір нена́видить, той нерозумний.
<p>2 Добрий від Господа має вподо́бання, а люди́ну <i>злих</i> замірів осудить <i>Господь</i>.
<p>3 Не зміцни́ться люди́на безбожністю, корінь же праведних не захита́ється.
<p>4 Жінка чесно́тна — корона для чолові́ка свого́, а засоро́млююча — мов та гниль в його ко́стях.
<p>5 Думки пра́ведних — право, підступні заміри безбожних — омана.
<p>6 Безбожних слова — чатува́ння на кров, а уста невинних урятовують їх.
<p>7 Переверну́ти безбожних — і <i>вже</i> їх нема, а дім праведних буде стояти.
<p>8 Хвалять люди́ну за розум її, а кривосердий<f>[7]</f> стає на пого́рду.
<p>9 Ліпше про́стий, але роботя́щий на себе, від того, хто поважним себе видає, та хліба позба́влений.
<p>10 Піклується праведний життям худоби своєї, а серце безбожних жорстоке.
<p>11 Хто оброблює землю свою, той хлібом наси́чується, хто ж за марни́цею го́ниться, той позба́влений розуму.
<p>12 Безбожний жадає ловити <i>у сі́тку</i> лихи́х, а в праведних корень прино́сить <i>плоди́</i>.
<p>13 Пастка злого — в гріху́ його уст, а праведний з у́тиску ви́йде.
<p>14 Люди́на насичується добром з плоду уст, і зро́блене рук чоловіка до нього впаде́.
<p>15 Дорога безу́мця пряма́ в його о́чах, а мудрий послухає ради.
<p>16 Нерозумного гнів пізнається відра́зу, розумний же мо́вчки ховає знева́гу.
<p>17 Хто правду говорить, той вия́влює праведність, а сві́док брехливий — оману.
<p>18 Дехто говорить, мов коле мече́м, язик же премудрих — <i>то</i> ліки.
<p>19 Уста правдиві стоя́тимуть вічно, а брехливий язик — лиш на хвилю.
<p>20 В серці тих, хто зло о́ре, — омана, а радість у тих, хто дора́джує мир.
<p>21 Жодна кривда не тра́питься праведному, а безбожні напо́вняться лихом.
<p>22 Уста брехливі — оги́да у Господа, а чи́нячі правду — Його уподо́ба.
<p>23 Прихо́вує мудра люди́на знання́, а серце безумних глупо́ту викликує.
<p>24 Роботя́ща рука панува́тиме, а лінива дани́ною стане.
<p>25 Ту́га на серці люди́ни чавить її, добре ж слово її весели́ть.
<p>26 Праведний ви́відає свою путь, а дорога безбожних зведе́ їх сами́х.
<p>27 Не буде леда́чий пекти свого по́лову, а люди́на трудя́ща <i>набуде</i> має́ток цінни́й.
<p>28 В путі пра́ведности є життя, і на стежці її нема смерти.

<h4>13</h4>
<p>1 Син мудрий <i>приймає</i> карта́ння від батька, а насмішник доко́ру не слухає.
<p>2 З плоду уст чоловік споживає добро́, а жадо́ба зрадливих — наси́льство.
<p>3 Хто уста свої стереже́, той душу свою береже́, а хто гу́би свої розпуска́є, — на того поги́біль.
<p>4 Пожадає душа лінюха́, та даре́мно, душа ж роботя́щих наси́титься.
<p>5 Нена́видить праведний слово брехливе, безбожний же чинить лихе, і себе засоро́млює.
<p>6 Праведність оберігає невинного на дорозі <i>його</i>, а безбожність погу́блює грішника.
<p>7 Дехто вдає багача́, хоч нічо́го не має, <i>а</i> дехто вдає бідака́, хоч маєток великий <i>у нього</i>.
<p>8 Викуп за душу<f>[8]</f> люди́ни — багатство її, а вбогий <i>й</i> доко́ру не чує.
<p>9 Світло праведних ве́село світить, а світильник безбожних пога́сне.
<p>10 Тільки сварка пихо́ю зчиня́ється, а мудрість із тими, хто ра́диться.
<p>11 Багатство, заско́ро здобуте, — поме́ншується, хто ж збирає пома́лу — примно́жує.
<p>12 Задовга надія — неду́га для серця, а бажа́ння, що спо́внюється, — це дерево життя.
<p>13 Хто пого́рджує словом <i>Господнім</i>, той шкодить собі, хто ж страх має до заповіді, тому надолу́житься.
<p>14 Наука премудрого — крини́ця життя, щоб віддали́тися від пасток сме́рти.
<p>15 Добрий розум прино́сить приємність, а дорога зрадли́вих — погу́ба для них.
<p>16 Кожен розумний за мудрістю робить, а безу́мний глупо́ту показує.
<p>17 Безбожний посо́л у нещастя впаде́, а вірний посол — <i>немов</i> лік.
<p>18 Хто ламає поу́ку — убозтво та га́ньба тому́, а хто береже осторо́гу — шанований він.
<p>19 Ви́конане побажа́ння приємне душі, а вступи́тись від зла — то оги́да безумним.
<p>20 Хто з мудрими ходить, той мудрим стає, а хто товаришу́є з безу́мним, той лиха набу́де.
<p>21 Грішників зло доганя́є, а праведним <i>Бог</i> надолу́жить добром.
<p>22 Добрий лишає спа́док <i>і</i> ону́кам, маєток же грішника схо́ваний буде для праведного.
<p>23 Убогому буде багато поживи <i>і</i> з поля невпра́вного, та деякі гинуть з безпра́в'я.
<p>24 Хто стримує різку свою, той нена́видить сина свого, хто ж кохає його, той шукає для ньо́го карта́ння.
<p>25 Праведний їсть, скільки схоче душа, живіт же безбожників <i>за́всіди</i> брак відчуває.

<h4>14</h4>
<p>1 Мудра жінка будує свій дім, а безумна своєю рукою руйнує його́.
<p>2 Хто ходить в просто́ті своїй, боїться той Господа, а в ко́го доро́ги криві́, той пого́рджує Ним.
<p>3 На устах безу́мця галу́зка пихи́, а губи премудрих їх стережу́ть.
<p>4 Де немає биків, <i>там</i> я́сла порожні, а щедрість врожа́ю — у силі вола́.
<p>5 Сві́док правдивий не лже, а сві́док брехливий говорить неправду.
<p>6 Насмішник шукає премудрости, — та надаре́мно, пізна́ння легке́ для розумного.
<p>7 Ходи зда́лека від люди́ни безу́мної, і від того, в кого́ мудрих уст ти не бачив.
<p>8 Мудрість розумного — то розумі́ння дороги своєї, а глупо́та дурних — то ома́на.
<p>9 Нерозумні сміються з гріха́, а між праведними — уподо́бання.
<p>10 Серце знає гірко́ту своєї душі, і в радість його не втручається інший.
<p>11 Буде ви́гублений дім безбожних, а намет безневи́нних розкві́тне.
<p>12 <i>Буває</i>, доро́га люди́ні здається простою, та кінець її — стежка до смерти.
<p>13 Також <i>іноді</i> і від сміху́ болить серце, і закі́нчення радости — сму́ток.
<p>14 Хто підступного серця, наси́титься той із доріг своїх, а добра люди́на — із чинів своїх.
<p>15 Вірить безглу́здий в кожні́сіньке слово, а мудрий зважає на кро́ки свої.
<p>16 Мудрий боїться й від злого вступає, нерозумний же гні́вається та сміли́вий.
<p>17 Скорий на гнів учиняє глупо́ту, а люди́на лукава знена́виджена.
<p>18 Нерозумні глупо́ту вспадко́вують, а мудрі знання́м коронуються.
<p>19 Покло́няться злі перед добрими, а безбожники — при брамах праведного.
<p>20 Убогий знена́виджений навіть ближнім своїм, а в багатого дру́зі числе́нні.
<p>21 Хто погорджує ближнім своїм, той грішить, а ласка́вий до вбогих — блаже́нний.
<p>22 Чи ж не блу́дять, хто о́ре лихе? А милість та правда для тих, хто о́ре добро́.
<p>23 Кожна праця прино́сить доста́ток, але́ праця уст в недоста́ток <i>веде́</i>.
<p>24 Корона премудрих — їхня му́дрість, <i>а</i> віне́ць нерозумних — глупо́та.
<p>25 Свідок правдивий визво́лює душі, а <i>свідок</i> обма́нливий — бре́хні торо́чить.
<p>26 У Господньому стра́хові сильна наді́я, і Він пристано́вище ді́тям Своїм.
<p>27 Страх Господній — крини́ця життя, щоб віддаля́тися від пасток смерти.
<p>28 У числе́нності люду вели́чність царя, а в бра́ку народу — погибіль воло́даря.
<p>29 Терпели́вий у гніві — багаторозумний, а гнівли́вий вчиняє глупо́ту.
<p>30 Ла́гідне серце — життя то для тіла, а за́здрість — гнили́зна косте́й.
<p>31 Хто тисне нужде́нного, той ображає свого Творця́, а хто милости́вий до вбогого, той поважає Його.
<p>32 Безбожний у зло своє падає, а праведний повний надії й при смерті своїй.
<p>33 Мудрість має спочи́нок у серці розумного, а що в нутрі безумних, те ви́явиться.
<p>34 Праведність люд підійма́є, а беззако́ння — то сором наро́дів.
<p>35 Ласка царе́ва — рабо́ві розумному, гнів же його — проти того, хто соро́мить його.

<h4>15</h4>
<p>1 Ла́гідна відповідь гнів відверта́є, а слово вра́зливе гнів підійма́є.
<p>2 Язик мудрих — то добре знання́, а уста́ нерозумних глупо́ту висло́влюють.
<p>3 Очі Господні на кожному місці, — позира́ють на злих та на добрих.
<p>4 Язик ла́гідний — то дерево життя, а лука́вство його — залама́ння на дусі.
<p>5 Зневажає безумний напучення ба́тькове, а хто береже осторо́гу, стає розумніший.
<p>6 Дім праведного — скарб великий, а в пло́ді безбожного — бе́злад.
<p>7 Уста мудрих знання́ розсівають, а серце<f>[9]</f> безглу́здих не так.
<p>8 Жертва безбожних — оги́да для Господа, а молитва невинних — Його уподо́ба.
<p>9 Господе́ві огида — дорога безбожного, а того, хто женеться за праведністю, Він кохає.
<p>10 Люта кара на то́го, хто путь оставляє, <i>а</i> хто осторо́гу нена́видить, той умирає.
<p>11 Шео́л й Аваддо́н перед Господом, — тим більше серця́<f>[9]</f> синів лю́дських!
<p>12 Насмі́шник не любить карта́ння собі, — він до мудрих не пі́де.
<p>13 Ра́дісне серце лице весели́ть, а при сму́тку серде́чному дух приголо́мшений.
<p>14 Серце<f>[9]</f> розумне шукає знання́, а уста безумних глупо́ту пасу́ть.
<p>15 Нужде́нному всі́ дні лихі, кому ж добре на серці, у того гости́на постійно.
<p>16 Ліпше мале у Господньому стра́ху, ані ж скарб великий, та триво́га при то́му.
<p>17 Ліпша пожи́ва яри́нна, і при тому любов, аніж тучний віл, та нена́висть при то́му.
<p>18 Гнівли́ва люди́на роздра́жнює сварку, терпели́ва ж у гніві вспоко́ює за́колот.
<p>19 Дорога лінивого — то тернови́ння, а путь щирих — дорога гладка́.
<p>20 Мудрий син тішить ба́тька <i>свого́</i>, а люди́на безумна пого́рджує матір'ю своєю́.
<p>21 Глупо́та — то радість для нерозумного, а люди́на розумна дорогою про́стою ходить.
<p>22 Ламаються за́думи з бра́ку пора́ди, при числе́нності ж ра́дників спо́вняться.
<p>23 Радість люди́ні — у відповіді його уст, а слово на ча́сі своєму — яке воно добре!
<p>24 Путь життя для премудрого — уго́ру, щоб відда́люватись від шео́лу внизу́.
<p>25 Дім пишних руйнує Госпо́дь, але ста́вить межу́ для вдови.
<p>26 Думки злого — оги́да для Господа, але чисті <i>для Нього</i> приє́мні слова́.
<p>27 Заже́рливий робить нещасним свій дім, хто ж дарунки нена́видить, той буде жити.
<p>28 Серце праведного розмірко́вує про відповідь, а у́ста безбожних вибри́зкують зло.
<p>29 Далекий Господь від безбожних, але́ справедливих молитву Він чує.
<p>30 Світло оче́й тішить серце, добра звістка підкрі́плює ко́сті.
<p>31 Ухо, що навча́ння життя вислухо́вує, буде перебува́ти між мудрими.
<p>32 Хто напу́чування не приймає, той не дбає про душу свою, а хто слухається осторо́ги, здобуде той розум.
<p>33 Страх Господній — навча́ння премудрости, а перед славою — скромність <i>іде́</i>.

<h4>16</h4>
<p>1 Заміри серця <i>належать</i> люди́ні, та від Господа — відповідь язика.
<p>2 Всі дороги люди́ни чисті в очах її, та зважує душі Господь.
<p>3 Поклади свої чи́ни на Господа, і будуть поста́влені міцно думки́ твої.
<p>4 Все Господь учинив ради ці́лей Своїх, — і безбожного на днину зла.
<p>5 Оги́да для Господа всякий бундю́чний, — ручу́ся: не буде такий без вини!
<p>6 Провина вику́плюється через милість та правду, і страх Господній відво́дить від злого.
<p>7 Як дороги люди́ни Господь уподо́бає, то й її ворогів Він зами́рює з нею.
<p>8 Ліпше мале справедливе, аніж великі прибу́тки з безпра́в'я.
<p>9 Розум люди́ни обдумує путь її, але кроки її наставля́є Госпо́дь.
<p>10 Виріша́льне слово в царя на губа́х, <i>тому</i> в су́ді уста́ його не спроневі́ряться.
<p>11 Вага й ша́льки правдиві — від Господа, все каміння ваго́ве в торби́нці — то ді́ло Його.
<p>12 Чинити безбожне — оги́да царям, бо трон змі́цнюється справедливістю.
<p>13 Уподо́ба царя́м — губи пра́ведности, і він любить того, хто правдиве говорить.
<p>14 Гнів царя — вісник смерти, та мудра люди́на злагі́днить його́.
<p>15 У світлі царсько́го обличчя — життя, а його уподо́ба — мов хмара доще́ва весною.
<p>16 Набува́ння премудрости — як же це ліпше від золота, набува́ння ж розуму — добірні́ше від срі́бла!
<p>17 Путь справедливих — ухиля́тись від зла; хто дорогу свою береже, той душу свою охоро́нює.
<p>18 Перед загибіллю гордість <i>буває</i>, а перед упа́дком — бундю́чність.
<p>19 Ліпше бути покі́рливим із ла́гідними, ніж здо́бич ділити з бундю́чними.
<p>20 Хто вважає на слово, той зна́йде добро, хто ж надію складає на Господа — буде блаженний.
<p>21 Мудросердого кличуть „розумний“, а со́лодощ уст прибавляє науки.
<p>22 Розум — джерело життя власнико́ві його, а карта́ння безумних — глупо́та.
<p>23 Серце мудрого чинить розумними уста його, і на уста його прибавляє навча́ння.
<p>24 Приємні слова́ — щільнико́вий то мед, солодкий душі й лік на кості.
<p>25 <i>Буває</i>, дорога люди́ні здається просто́ю, та кінець її — стежка до смерти.
<p>26 Люди́на трудя́ща працює для себе, бо до того примушує рот її.
<p>27 Нікчемна люди́на копає лихе, а на у́стах її — як палю́чий огонь.
<p>28 Лукава людина сварки́ розсіває, а обмо́вник розді́лює дру́зів.
<p>29 Насильник підмо́влює друга свого, і провадить його по недобрій дорозі.
<p>30 Хто прижму́рює очі свої, той круті́йства виду́мує, хто губами знаки подає, той виконує зло.
<p>31 Сиви́зна — то пишна корона, знахо́дять її на дорозі праведности.
<p>32 Ліпший від силача́, хто не скорий до гніву, хто ж панує над собою самим, <i>ліпший</i> від завойо́вника міста.
<p>33 За пазуху<f>[10]</f> жереб вкладається, та ввесь його ви́рок — від Господа.

<h4>17</h4>
<p>1 Ліпший черствий кусок зо споко́єм, ніж дім, повний у́чти м'ясної зо сваркою.
<p>2 Раб розумний панує над сином безпутнім, і серед братів він поділить спа́док.
<p>3 Для срі́бла — топи́льна посу́дина, а го́рно — для золота, Господь же серця випробо́вує.
<p>4 Лиходій слухається уст безбожних, слухає неправдомо́в язика лиході́йного.
<p>5 Хто сміється з убогого, той ображає свого Творця, хто радіє з нещастя, — не буде такий без вини.
<p>6 Корона для ста́рших — ону́ки, а пишно́та дітей — їхні батьки́.
<p>7 Не присто́йна безумному мова поважна, а тим більше шляхе́тному — мова брехли́ва.
<p>8 Хабар в о́чах його власника́ — самоцві́т: до всьо́го, до чого пове́рнеться, буде щасти́ти йому́.
<p>9 Хто шукає любови — провину ховає, хто ж про неї повто́рює, розго́нює дру́зів.
<p>10 На розумного <i>більше</i> впливає <i>одне</i> остере́ження, як на глупака́ сто ударів.
<p>11 Злий шукає лише неслухня́ности, та вісник жорстокий на нього пошлеться.
<p>12 <i>Ліпше</i> спітка́ти обезді́тнену ведмедицю, що <i>кидається</i> на люди́ну, аніж нерозумного в глупо́ті його.
<p>13 Хто відплачує злом за добро, — не відступить лихе з його дому.
<p>14 Почин сварки — то про́рив води, тому перед ви́бухом сварки покинь ти <i>її</i>!
<p>15 Хто оправдує несправедливого, і хто засуджує праведного, — оби́два вони Господе́ві оги́дні.
<p>16 На́що ті гроші в руці нерозумного, щоб мудрість купити, як мо́зку нема?
<p>17 Правдивий друг любить за всякого ча́су, в недолі ж він робиться братом.
<p>18 Люди́на, позба́влена розуму, ру́читься, — пору́ку дає за друга свого.
<p>19 Хто сварку кохає, той любить гріх; хто <i>ж</i> підвищує уста<f>[11]</f> свої, той шукає нещастя.
<p>20 <i>Люди́на</i> лукавого серця не зна́йде добра, хто ж лука́вить своїм язико́м, упаде в зло.
<p>21 Хто родить безумного, <i>родить</i> на смуток собі, і не поті́шиться батько безглуздого.
<p>22 Серце радісне добре лікує, а пригно́блений дух сушить ко́сті.
<p>23 Безбожний таємно бере хабара́, щоб зігнути путі правосу́ддя.
<p>24 З обличчям розумного — мудрість, а очі глупця́ — <i>аж</i> на кінці землі.
<p>25 Нерозумний син — смуток для батька, для своєї ж родительки — гі́ркість.
<p>26 Не добре карати справедливого, бити шляхе́тних за щирість!
<p>27 Хто слова́ свої стримує, той знає пізна́ння, і холоднокро́вний — розумна люди́на.
<p>28 І глупа́к, як мовчить, уважається мудрим, а як у́ста свої закриває — розумним.

<h4>18</h4>
<p>1 Примхли́вий шукає сваволі, стає проти всього розумного.
<p>2 Нерозумний не хоче навчатися, а тільки свій ум показати.
<p>3 З прихо́дом безбожного й га́ньба приходить, а з легкова́женням — сором.
<p>4 Слова́ уст люди́ни — глибока вода, джерело премудрости — бризкотли́вий поті́к.
<p>5 Не добре вважа́ти на обличчя безбожного, щоб праведного повалити на суді.
<p>6 Уста́ нерозумного тя́гнуть до сварки, а слова́ його кличуть бійки́.
<p>7 Язик нерозумного — загибіль для нього, а уста його — то тене́та на душу його.
<p>8 Слова обмо́вника — мов ті присма́ки, і вони сходять у нутро утро́би.
<p>9 Теж недбалий у праці своїй — то брат марнотра́тнику.
<p>10 Господнє Ім'я́ — сильна башта: до неї втече справедливий і буде безпечний.
<p>11 Маєток багатому — місто тверди́нне його, і немов міцний мур ув уяві його.
<p>12 Перед загибіллю серце люди́ни висо́ко несеться, перед славою ж — скромність.
<p>13 Хто відповідає на слово, ще поки почув, — то глупо́та та сором йому!
<p>14 Дух <i>дійсного</i> мужа вино́сить терпі́ння своє, а духа приби́того хто піднесе́?
<p>15 Серце розумне знання́ набуває, і вухо премудрих шукає знання́.
<p>16 Дару́нок люди́ни виводить із у́тиску, і провадить її до великих людей.
<p>17 Перший у сварці своїй <i>уважає себе</i> справедливим, але при́йде противник його та й дослі́дить його.
<p>18 Жереб перериває сварки́, та відділює сильних один від одно́го.
<p>19 Розлючений брат <i>протиставиться більше</i> за місто тверди́нне, а сварки́, — немов за́суви за́мку.
<p>20 Із плоду уст люди́ни наси́чується її шлунок, вона наси́чується плодом уст своїх.
<p>21 Смерть та життя — у владі язика,<f>[12]</f> хто ж кохає його, його плід поїдає.
<p>22 Хто жінку <i>чесно́тну</i> знайшов, знайшов той добро́, і милість отримав від Господа.
<p>23 Убогий говорить блага́льно, багатий же відповідає зухва́ло.
<p>24 Є товариші на розбиття́, та є <i>й</i> при́ятель, <i>більше</i> від брата прив'я́заний.

<h4>19</h4>
<p>1 Ліпший убогий, що ходить в своїй непови́нності, ніж лукавий уста́ми та нерозумний.
<p>2 Теж не добра душа без знання́, а хто на́глить ногами, спіткне́ться.
<p>3 Глупо́та люди́ни дорогу її викривля́є, і на Господа гні́вається її серце.
<p>4 Маєток примно́жує дру́зів числе́нних, а від бідака́ відпадає <i>й</i> товариш його.
<p>5 Свідок брехливий не буде без кари, а хто бре́хні говорить, не буде врято́ваний.
<p>6 Багато-хто го́дять тому, хто гостинці дає, і кожен товариш люди́ні, <i>яка не скупи́ться</i> на дари.
<p>7 Бідаря́ ненави́дять всі браття його, а тимбільш його при́ятелі відпадають від нього; <i>а коли</i> за словами <i>поради</i> женеться, — нема їх!
<p>8 Хто ума набуває, кохає той душу свою, <i>а</i> хто розум стереже́, той знахо́дить добро́.
<p>9 Свідок брехливий не буде без кари, хто ж неправду говорить, загине.
<p>10 Не лицю́є пишно́та безумному, тим більше рабові панувати над зве́рхником.
<p>11 Розум люди́ни припинює гнів її, а вели́чність її — перейти над провиною.
<p>12 Гнів царя — немов рик левчука́, а ласка́вість його — як роса на траву.
<p>13 Син безумний — погибіль для батька свого́, а жінка сварлива — як ри́нва, що з неї вода тече за́вжди.
<p>14 Хата й маєток — спа́дщина батьків, а жінка розумна — від Господа.
<p>15 Лі́нощі сон накидають, і лінива душа — голодує.
<p>16 Хто заповідь охороня́є, той душу свою стереже́; хто дороги свої легкова́жить, — помре.
<p>17 Хто милости́вий до вбогого, той позичає для Господа, і чин його Він надолу́жить йому.
<p>18 Карта́й свого сина, <i>коли</i> є наді́я <i>навчити</i>, та забити його — не підно́сь свою душу.
<p>19 <i>Люди́на</i> великого гніву хай кару несе, бо якщо ти вряту́єш <i>її</i>, то вчи́ниш ще гірше.
<p>20 Слухай ради й карта́ння приймай, щоб мудрим ти став при своєму кінці́.
<p>21 У серці люди́ни багато думо́к, але ви́повниться <i>тільки</i> за́дум Господній.
<p>22 Здобу́ток люди́ні — <i>то</i> милість її, але ліпший біда́р за люди́ну брехливу.
<p>23 Страх Господній <i>веде́</i> до життя, і хто його має, той ситим ночує, і зло не дося́гне його.
<p>24 У миску стромляє лінюх свою руку, до уст же своїх не піді́йме її.
<p>25 Як битимеш нерозважного, то помудріє <i>й</i> немудрий, а будеш розумного остеріга́ти, то він зрозуміє поуку.
<p>26 Хто батька грабує, хто матір жене? — Це син, що засти́джує та осоро́млює, —
<p>27 перестань же, мій сину, навчатися <i>від</i> нерозумних, щоб відступитися від слів знання́!
<p>28 Свідок нікчемний висміює суд, а уста безбожних вибри́зкують кривду.
<p>29 На насмі́шників кари готові <i>пості́йно</i>, і вдари на спи́ну безумним.

<h4>20</h4>
<p>1 Вино — то насмі́шник, напій п'янки́й — галасу́н, і кожен, хто блу́дить у ньому, немудрий.
<p>2 Страх царя — як рик лева; хто до гніву дово́дить його́, — проти свого життя прогрішає.
<p>3 Слава люди́ні, що гнів покидає, а кожен глупа́к вибуха́є.
<p>4 Лінивий не о́ре із о́сени, а захоче в жнива́ — і <i>нічо́го</i> нема.
<p>5 Рада в серці люди́ни — глибока вода, і розумна люди́на її повиче́рпує.
<p>6 Багато людей себе звуть милосердними, та вірну люди́ну хто зна́йде?
<p>7 У своїй непови́нності праведний ходить, — блаженні по ньому сини його!
<p>8 Цар сидить на судде́вім престолі, всяке зло розганяє своїми очима.
<p>9 Хто скаже: „Очи́стив я серце своє, очистився я від свого гріха́?“
<p>10 Вага неоднакова, неоднакова міра, — обо́є вони — то оги́да для Господа.
<p>11 Навіть юна́к буде пі́знаний з чи́нів своїх, — чи чин його чистий й чи про́стий.
<p>12 Ухо, що слухає, й око, що бачить, — Господь учинив їх обо́є.
<p>13 Не кохайся в спанні́, щоб не збідні́ти; розплю́щ свої очі — <i>та</i> хлібом наси́ться!
<p>14 „Зле, зле!“ каже той, хто купує, а як пі́де собі, тоді хва́литься <i>ку́пном</i>.
<p>15 Є золото й пе́рел багато, та розумні уста́ — найцінніший то по́суд.
<p>16 Візьми його о́діж, бо він поручивсь за чужого, і за чужи́нку візьми його за́став.
<p>17 Хліб <i>з</i> неправди солодкий люди́ні, та піско́м потім бу́дуть напо́внені у́ста її.
<p>18 Тримаються за́міри радою, і війну прова́дь мудрими ра́дами.
<p>19 Виявляє обмо́вник таємне, а ти не втручайся до того, <i>ле́гко</i> хто розту́лює уста свої.
<p>20 Хто кляне свого батька та матір свою, — погасне світильник йому серед те́мряви!
<p>21 Спа́док спо́чатку заскоро набу́тий, — не буде кінець його поблагосло́влений!
<p>22 Не кажи: „Надолу́жу я зло!“ — май надію на Господа, і Він допоможе тобі.
<p>23 Вага неоднакова — то оги́да для Господа, а ома́нливі ша́льки не добрі.
<p>24 Від Господа — кроки люди́ни, а люди́на — як вона зрозуміє дорогу свою?
<p>25 Тене́та люди́ні казати „святе́“ нерозважно, а зго́дом <i>свої</i> обітни́ці досліджувати.
<p>26 Мудрий цар розпо́рошить безбожних, і зве́рне на них <i>своє</i> ко́ло <i>для мук</i>.
<p>27 Дух люди́ни — світильник Господній, що все ну́тро обшукує.
<p>28 Милість та правда царя стережуть, і трона свого він підтримує милістю.
<p>29 Окраса юна́цтва — їхня сила, а пишність стари́х — сивина́.
<p>30 Синяки́ від побоїв — то масть лікува́льна на злого, та вдари нутру́ живота.

<h4>21</h4>
<p>1 Во́дні пото́ки — царе́ве це серце в Господній руці: куди тільки захоче, його Він скеро́вує.
<p>2 Всяка дорога люди́ни пряма́ в її о́чах, та керує серцями Госпо́дь.
<p>3 Справедливість та правду чинити — для Господа це добірні́ше за жертву.
<p>4 <i>Муж</i> гордого ока та серця надутого — <i>несправедливий</i>, <i>а</i> світильник безбожних — це гріх.
<p>5 Думки пильного лиш на достаток <i>ведуть</i>, а всякий квапли́вий — на збиток.
<p>6 Набува́ння майна язико́м неправдивим — це скоромину́ща марно́та шукаючих смерти.
<p>7 Насильство безбожних пряму́є на них, бо пра́ва чинити не хо́чуть.
<p>8 Дорога злочинця крута́, а чистий — прями́й його чин.
<p>9 Ліпше жити в куті́ на даху́, ніж з сварливою жінкою в спі́льному домі.
<p>10 Лихого жадає душа нечестивого, <i>і</i> в о́чах його ближній його не отримає милости.
<p>11 Як карають глумли́вця мудріє безумний, а як мудрого вчать, — знання́ набуває.
<p>12 До дому свого пригляда́ється праведний, а безбожний дово́дить до зла.
<p>13 Хто вухо своє затикає від зо́йку убогого, то й він буде кликати, та не отримає відповіді.
<p>14 Таємний дару́нок пога́шує гнів, а нея́вний гости́нець — лють сильну.
<p>15 Радість праведному — правосу́ддя чинити, а злочи́нцеві — страх.
<p>16 Люди́на, що зблуджує від путі розуму, у зборі померлих спочине.
<p>17 Хто любить весе́лощі, той немаю́чий, хто любить вино та оливу, той не збагаті́є.
<p>18 Безбожний — то викуп за праведного, а лукавий — за щирого.
<p>19 Ліпше сидіти в пусти́нній країні, ніж з сварливою та сердитою жінкою.
<p>20 Скарб цінни́й та олива в мешка́нні премудрого, та нищить безумна люди́на його.
<p>21 Хто жене́ться за праведністю та за милістю, той знахо́дить життя, справедливість та славу.
<p>22 До міста хоробрих уві́йде премудрий, і тверди́ню наді́ї його поруйнує.
<p>23 Хто стереже свої уста й свого язика́, той душу свою зберігає від лиха.
<p>24 Надутий пихо́ю — насмішник ім'я́ йому, він робить <i>усе</i> із бундю́чним зухва́льством.
<p>25 Пожада́ння лінивого вб'є його, бо руки його відмовляють робити, —
<p>26 він кожного дня пожадли́во жадає, а справедливий дає та не жалує.
<p>27 Жертва безбожних — оги́да, а надто тоді, як за ді́ло безчесне прино́ситься.
<p>28 Свідок брехливий загине, а люди́на, що слухає <i>Боже</i>, говори́тиме за́вжди.
<p>29 Безбожна люди́на жорстока обличчям своїм, а невинний зміцня́є дорогу свою.
<p>30 Нема мудрости, ані розуму, ані ради насу́проти Господа.
<p>31 Приготовлений кінь на день бо́ю, але́ перемога від Господа!

<h4>22</h4>
<p>1 Ліпше <i>добре</i> ім'я́ за багатство велике, і ліпша милість за срі́бло та золото.
<p>2 Багатий та вбогий стрічаються, — Господь їх обох створив.
<p>3 Мудрий бачить лихе — і ховається, а безумні йдуть і кара́ються.
<p>4 Заплата покори і стра́ху Господнього, — це багатство, і слава, й життя.
<p>5 Терни́на <i>й</i> пастки́ на дорозі лукавого, <i>а</i> хто стереже́ свою душу, віді́йде далеко від них.
<p>6 Привчай юнака́ до дороги його, і він, як поста́ріється, не усту́питься з неї.
<p>7 Багатий панує над бідними, а боржни́к — раб позича́льника.
<p>8 Хто сіє кри́вду, той жа́тиме лихо, а бич гніву його покінчи́ться.
<p>9 Хто доброго ока, той поблагосло́влений буде, бо дає він убогому з хліба свого́.
<p>10 Глумли́вого вижени, — й вийде з ним сварка, і суперечка та га́ньба припи́няться.
<p>11 Хто чистість <i>серця</i> кохає, той має хороше на устах, <i>і</i> другом йому <i>буде</i> цар.
<p>12 Очі Господа оберігають знання́, а лукаві слова́ Він відкине.
<p>13 Лінивий говорить: „На вулиці лев, — серед майда́ну я буду забитий!“
<p>14 Уста коха́нки — яма глибока: на ко́го Господь має гнів, той впадає туди.
<p>15 До юнако́вого серця глупо́та прив'язана, <i>та</i> різка карта́ння відда́лить від нього її.
<p>16 Хто тисне убогого, щоб собі́ збагати́тись, і хто багаче́ві дає, — той певно збідніє.
<p>17 Нахили своє вухо, і послухай слів мудрих, і серце зверни до мого знання́,
<p>18 бо гарне воно, коли будеш ти їх у своєму нутрі́ стерегти́, — хай стануть на устах твоїх вони ра́зом!
<p>19 Щоб надія твоя була в Го́споді, я й сьогодні навчаю тебе.
<p>20 Хіба ж не писав тобі три́чі <i>з</i> порадами та із знання́м,
<p>21 щоб тобі завідо́мити правду, правдиві слова́, щоб ти істину міг відпові́сти тому, хто тебе запитає.
<p>22 Не грабу́й незамо́жнього, бо він незамо́жній, і не тисни убогого в брамі,
<p>23 бо Господь за їхню справу суди́тиметься, і грабіжникам їхнім ограбує Він душу.
<p>24 Не дружись із чоловіком гнівли́вим, і не ходи із люди́ною лютою,
<p>25 щоб доріг її ти не навчи́вся, і тене́та не взяв для своєї душі.
<p>26 Не будь серед тих, хто пору́ку дає́, серед тих, хто пору́чується за борги́:
<p>27 коли ти не матимеш <i>чим</i> заплатити, — нащо ві́зьмуть з-під тебе посте́лю твою?
<p>28 Не пересува́й віково́ї границі, яку встановили батьки́ твої.
<p>29 Ти бачив люди́ну, мото́рну в занятті своїм? Вона перед царя́ми <i>спокійно</i> стоятиме, та не всто́їть вона перед про́стими.

<h4>23</h4>
<p>1 Коли сядеш хліб їсти з воло́дарем, то пильно вважай, що́ перед тобою, —
<p>2 і поклади собі в горло ножа, якщо ти ненаже́ра:
<p>3 не жадай його ласощів, бо вони — хліб обма́нливий!
<p>4 Не мордуйся, щоб мати багатство, — відступи́ся від ду́мки своєї <i>про це</i>, —
<p>5 свої очі ти зве́рнеш на нього, — й нема <i>вже</i> його: бо конче змайструє воно собі кри́ла, і полетить, мов орел той, до неба.
<p>6 не їж хліба в злоокого, і не пожада́й лакоми́нок його,
<p>7 бо як у душі своїй він обрахо́вує, такий є. Він скаже тобі: „їж та пий!“, але серце його не з тобою, —
<p>8 той кава́лок, якого ти з'їв, із себе ви́кинеш, і свої гарні слова́ надаремно потра́тиш!
<p>9 Не кажи до ушей нерозумному, бо пого́рдить він мудрістю слів твоїх.
<p>10 Не пересува́й віково́ї границі, і не входь на сирі́тські поля́,
<p>11 бо їхній Визволи́тель міцни́й, — Він за справу їхню буде суди́тись з тобою!
<p>12 Своє серце зверни до навча́ння, а уші свої — до розумних рече́й.
<p>13 Не стримуй напу́чування юнака́, — коли різкою ви́б'єш його, не помре:
<p>14 ти різкою виб'єш його, — і душу його від шео́лу врятуєш.
<p>15 Мій сину, якщо твоє серце змудріло, то буде радіти також моє серце,
<p>16 і нутро́ моє буде ті́шитись, коли уста твої говори́тимуть слу́шне.
<p>17 Нехай серце твоє не зави́дує грішним, і повся́кчас <i>пильнуй</i> тільки стра́ху Господнього,
<p>18 бо існує майбутнє, і наді́я твоя не загине.
<p>19 Послухай, мій сину, та й помудрі́й, і нехай твоє серце ступає дорогою <i>рівною</i>.
<p>20 Не будь поміж тими, що жлу́ктять вино, поміж тими, що м'ясо собі пожира́ють,
<p>21 бо п'яни́ця й жеру́н збідні́ють, а сонли́вий одя́гне лахмі́ття.
<p>22 Слухай ба́тька свого, — він тебе породив, і не горду́й, як поста́ріла мати твоя.
<p>23 Купи <i>собі</i> й не продавай правду, мудрість, і карта́ння та розум.
<p>24 Буде ве́льми радіти ба́тько праведного, і родитель премудрого вті́шиться ним.
<p>25 Хай радіє твій ба́тько та мати твоя, хай поті́шиться та, що тебе породила.
<p>26 Дай мені, сину мій, своє серце, і очі твої хай кохають доро́ги мої.
<p>27 Бо блудни́ця — то яма глибока, а крини́ця тісна́ — чужа жінка.
<p>28 І вона, мов грабі́жник, чату́є, і примно́жує зра́дників поміж людьми́.
<p>29 В кого „ой“, в кого „ай“, в кого сва́рки, в кого кло́піт, в кого рани даре́мні, в кого о́чі червоні? —
<p>30 У тих, хто запі́знюється над вином, у тих, хто прихо́дить попро́бувати вина змі́шаного.
<p>31 Не дивись на вино, як воно рум'яні́є, як вибли́скує в келіху <i>й</i> рі́вненько ллється, —
<p>32 кінець його буде кусати, як гад, і вжа́лить, немов та гадюка, —
<p>33 пантрува́тимуть очі твої на чужі жінки, і серце твоє говори́тиме ду́рощі...
<p>34 І ти будеш, як той, хто лежить у сере́дині моря, й як той, хто лежить на щогло́вім верху́.
<p>35 <i>І скажеш</i>: „Побили мене, <i>та</i> мені не боліло, мене шту́рхали, я ж не почув, — коли я прокинусь, шукатиму далі того ж“.

<h4>24</h4>
<p>1 Не зави́дуй злим лю́дям, не бажай бути з ними,
<p>2 бо їхнє серце говорить про зди́рство, а у́ста їхні мовлять про зло.
<p>3 Дім будується мудрістю, і розумом ста́виться міцно.
<p>4 А через пізна́ння кімна́ти напо́внюються усіля́ким має́тком цінни́м та приє́мним.
<p>5 Мудрий сильніший від сильного, а люди́на розумна — від повносилого.
<p>6 Тому́ то провадь війну мудрими ра́дами, бо спасі́ння — в числе́нності ра́дників.
<p>7 Для безумного мудрість за надто висока, — своїх уст не розкриє при брамі.
<p>8 Хто чини́ти лихе заміря́є, того́ звуть лукавим.
<p>9 Замір глупо́ти — то гріх, а насмі́шник — оги́да люди́ні.
<p>10 Якщо ти в день недолі знеси́лився, то мала́ твоя сила.
<p>11 Рятуй узятих на смерть, також тих, хто на стра́чення хи́литься, — хіба не підтри́маєш <i>їх</i>?
<p>12 Якщо скажеш: „Цього́ ми не знали!“ — чи ж Той, хто серця́ випробо́вує, знати не буде? Він Сторож твоєї душі, і Він знає про це, і пове́рне люди́ні за чином її.
<p>13 Їж, си́ну мій, мед, бо він добрий, а мед щільнико́вий — солодкий він на піднебі́нні твоїм, —
<p>14 отак мудрість пізнай для своєї душі: якщо зна́йдеш <i>її</i>, то ти маєш майбу́тність, і надія твоя не пони́щиться!
<p>15 Не чату́й на поме́шкання праведного, ти безбожнику, не огра́блюй мешка́ння його,
<p>16 бо праведний сім раз впаде́ — та зведе́ться, а безбожний в погибіль впаде́!
<p>17 Не тішся, як ворог твій па́дає, а коли він спіткне́ться, — хай серце твоє не радіє,
<p>18 щоб Господь не побачив, і це не було в Його о́чах лихим, і щоб Він не звернув Свого гніву від нього <i>на тебе</i>!
<p>19 Не пались на злочинців, не заздри безбожним,
<p>20 бо злому не буде майбу́тности, світильник безбожних погасне.
<p>21 Бійся, сину мій, Господа та царя́, не водися з непе́вними,
<p>22 бо погибіль їхня на́гло постане, а біду <i>від</i> обох тих хто знає?
<p>23 І оце ось <i>походить</i> від мудрих: Звертати увагу в суді́ на обличчя — не добре.
<p>24 Хто буде казати безбожному: „Праведний ти!“ того проклина́тимуть люди, <i>і</i> гніватись будуть на того наро́ди.
<p>25 А тим, хто картає <i>його</i>, буде миле <i>оце́</i>, і при́йде на них благослове́ння добра!
<p>26 <i>Мов</i> у губи цілує, хто відповідає правдиве.
<p>27 Приготуй свою працю надво́рі, й оброби собі поле, а по́тім збудуєш свій дім.
<p>28 Не будь ложним сві́дком на свого ближнього, і не підгово́рюй уста́ми своїми.
<p>29 Не кажи: „Як зробив він мені, так зроблю́ я йому, — верну́ люди́ні за чином її!“
<p>30 Я прохо́див край поля люди́ни лінивої, та край виноградника недоу́мкуватого, —
<p>31 і о́сь все воно позаро́стало те́рням, будяка́ми покрита поверхня його, камі́нний же мур його був поруйно́ваний.
<p>32 І бачив я <i>те</i>, і увагу звернув, <i>і</i> взяв я поу́ку собі:
<p>33 „Ще тро́хи поспа́ти, подріма́ти <i>ще</i> тро́хи, руки трохи зложи́ти, щоб поле́жати, —
<p>34 і прихо́дить, немов мандрівни́к, незамо́жність твоя, і ну́жда твоя, як озбро́єний муж!“

<h4>25</h4>
<p>1 І оце Соломо́нові при́повісті, що зібрали люди Єзекі́ї, Юдиного царя.
<p>2 Слава Божа — щоб справу схова́ти, а слава царів — щоб розві́дати справу.
<p>3 Небо висо́кістю, і земля глибино́ю, і серце царі́в — недосліди́мі.
<p>4 <i>Як</i> відкинути жу́жель від срі́бла, то золотаре́ві виходить посу́дина, —
<p>5 <i>коли</i> віддалити безбожного з-перед обличчя царе́вого, то справедливістю міцно поста́виться трон його.
<p>6 Перед царем не пиша́йся, а на місці великих не стій,
<p>7 бо ліпше, як скажуть тобі: „Ходи вище сюди!“ аніж тебе зни́зити перед шляхе́тним, що бачили очі твої.
<p>8 Не спіши́ся ставати до по́зову, бо що́ будеш робити в кінці його, як тебе засоро́мить твій ближній?
<p>9 Судися за сварку свою з своїм ближнім, але не виявляй таємни́ці іншого,
<p>10 щоб тебе не обра́зив, хто слухати буде, і щоб не вернулась <i>на тебе</i> обмо́ва твоя́.
<p>11 Золоті яблука на срібнім таре́лі — це слово, прока́зане ча́су свого́.
<p>12 Золотая сере́жка й оздоба зо щи́рого золота — це мудрий карта́ч для уважного уха.
<p>13 Немов снігова́ прохоло́да в день жнив — посол вірний для тих, хто його посилає, і він душу пана свого оживля́є.
<p>14 Хмари та вітер, а немає дощу це люди́на, що чва́ниться да́ром, та його не дає.
<p>15 Воло́дар зм'я́кшується терпели́вістю, а м'яке́нький язик ломить кістку.
<p>16 <i>Якщо</i> мед ти знайшов, то спожий, скільки до́сить тобі, щоб ним не переси́титися та не звернути.
<p>17 Здержуй но́гу свою від дому твого товариша, щоб тобою він не переси́тивсь, і не зненави́дів тебе.
<p>18 Молот, і меч, і гостра стріла́ — люди́на, що говорить на ближнього свого, <i>як</i> свідок брехливий.
<p>19 Гнилий зуб та кульга́ва нога — це наді́я на зрадли́вого радника в день <i>твого</i> у́тиску.
<p>20 Що здіймати одежу холодного дня, <i>що лити</i> о́цет на со́ду, — це — співати пісні серцю засмученому.
<p>21 Якщо голодує твій ворог — нагодуй його хлібом, а як спра́гнений він — водою напі́й ти його,
<p>22 бо цим пригорта́єш ти жар на його го́лову, і Господь надолу́жить тобі!
<p>23 Вітер північний народжує дощ, а таємний язик — сердите обличчя.
<p>24 Ліпше жити в куті́ на даху́, ніж з сварливою жінкою в спільному домі.
<p>25 Добра звістка з далекого кра́ю — це холодна водиця на спра́гнену душу.
<p>26 Джерело́ скаламу́чене чи зіпсутий поті́к — це праведний, що схиляється перед безбожним.
<p>27 Їсти меду багато — не добре, так досліджувати <i>власну</i> славу — <i>не</i>слава.
<p>28 Люди́на, що стри́му немає для духу свого, — це зруйно́ване місто без му́ру.

<h4>26</h4>
<p>1 Як літом той сніг, і як дощ у жнива́, — та́к не лицю́є глупце́ві пошана.
<p>2 Як пташка літає, як ла́стівка лине, так невинне прокля́ття не спо́вниться.
<p>3 Батіг на коня, обро́ть на осла, а різка на спи́ну глупці́в.
<p>4 Нерозумному відповіді не дава́й за нерозум його, щоб і ти не став рівний йому.
<p>5 Нерозумному відповідь дай за безумством його, щоб він в о́чах своїх не став мудрим.
<p>6 Хто через глупця́ посилає слова́, той ноги <i>собі</i> обтинає, отру́ту він п'є.
<p>7 Як воло́чаться но́ги в кульга́вого, так у безумних уста́х припові́стка.
<p>8 Як прив'я́зувати камінь <i>коштовний</i> до пра́щі, так глупце́ві пошану давати.
<p>9 <i>Як</i> те́рен, що влізе у руку, отак припові́стка в уста́х нерозумного.
<p>10 <i>Як</i> стрілець, що все ра́нить, <i>так</i> і той, хто наймає глупця́, і наймає <i>усяких</i> прохо́жих.
<p>11 Як вертається пес до своєї блюво́тини, так глупо́ту свою повторяє глупа́к.
<p>12 <i>Чи</i> ти бачив люди́ну, що мудра в очах своїх? <i>Більша</i> надія глупце́ві, ніж їй.
<p>13 Лінивий говорить: „Лев на дорозі! Лев на майда́ні!“
<p>14 Двері обе́ртаються на своєму чопі́, а лінивий — на лі́жку своїм.
<p>15 Свою руку лінивий стромля́є до миски, — та підне́сти до рота її йому тяжко.
<p>16 Лінивий мудріший ув очах своїх за сімох, що відповідають розумно.
<p>17 Пса за ву́ха хапає, хто, йдучи́, устрява́є до сварки чужої.
<p>18 Як той, хто вдає божевільного, ки́дає і́скри, стрі́ли та смерть,
<p>19 так <i>і</i> люди́на, що обманює друга свого та каже: „Таж це́ я жартую!“
<p>20 З браку дров огонь гасне, а без пліткаря́ мовкне сварка.
<p>21 Вугі́лля для жару, а дро́ва огне́ві, а люди́на сварли́ва — щоб сварку розпа́лювати.
<p>22 Слова́ обмо́вника — мов ті присма́ки, й у нутро́ живота вони схо́дять.
<p>23 Як срі́бло з жу́желицею, на горшкові накла́дене, так полу́м'яні уста, а серце лихе, —
<p>24 устами своїми маску́ється ворог, і ховає оману в своє́му нутрі́:
<p>25 коли він говорить лагі́дно — не вір ти йому, бо в серці його сім оги́д!
<p>26 Як нена́висть прикрита ома́ною, — її зло відкривається в зборі.
<p>27 Хто яму копа́є, той в неї впаде́, а хто ко́тить камі́ння — на нього воно поверта́ється.
<p>28 Брехливий язик нена́видить своїх ути́скуваних, і уста гладе́нькі до згуби прова́дять.

<h4>27</h4>
<p>1 Не вихва́люйся за́втрашнім днем, бо не знаєш, що день той поро́дить.
<p>2 Нехай інший тебе вихваля́є, а не уста твої, чужий, а не губи твої.
<p>3 Камі́ння — тяга́р, і пісок — важка річ, та гнів нерозумного тяжчий від них від обох.
<p>4 Лютість — жорстокість, а гнів — то зато́плення, та хто перед заздрістю всто́їть?
<p>5 Ліпше відкрите карта́ння, ніж таємна любов.
<p>6 Побої коханого вірність показують, а в нена́висника поцілу́нки числе́нні.
<p>7 Сита душа топче <i>й</i> мед щільнико́вий, а голодній душі все гірке́ — то солодке.
<p>8 Як птах, що гніздо́ своє кинув, так і люди́на, що з місця свого мандру́є.
<p>9 Олива й кадило поті́шують серце, і солодкий <i>нам</i> друг за душевну пораду.
<p>10 Друга свого й друга батька свого не кидай, а в дім брата свого не прихо́дь в день нещастя свого́, — ліпший сусіда близьки́й за далекого брата!
<p>11 Будь мудрий, мій сину, й потіш моє серце, і я <i>матиму що</i> відповісти́, як мені докоря́тиме хто.
<p>12 Мудрий бачить лихе — <i>і</i> ховається, <i>а</i> безумні йдуть — <i>і</i> караються.
<p>13 Візьми його одіж, бо він поручивсь за чужого, і за чужи́нку заста́ву візьми.
<p>14 Хто сильним голосом благословляє із ра́ннього ранку свого товариша, — за прокля́ття залічується <i>це</i> йому.
<p>15 Ри́нва, постійно теку́ча слотли́вого дня та жінка сварли́ва — одна́кове:
<p>16 хто хоче сховати її — той вітра ховає, чи оливу паху́чу правиці своєї, <i>що</i> видасть <i>себе</i>.
<p>17 Як гострить залізо залізо, так гострить люди́на лице свого друга.
<p>18 Сторож фіґо́вниці пло́ди її споживає, а хто пана свого стереже, той шанований.
<p>19 Як лице до лиця у воді, так серце люди́ни до серця люди́ни.
<p>20 Шео́л й Аваддо́н не наси́тяться, — не наси́тяться й очі люди́ни.
<p>21 <i>Що</i> для срі́бла топи́льна посу́дина, і го́рно — для золота, те для людини уста́, які хвалять її.
<p>22 Хоч нерозумного будеш товкти́ товкаче́м поміж зе́рнами в сту́пі, — не віді́йде від нього глупо́та його!
<p>23 До́бре знай вигляд своєї отари, поклади своє серце на че́реди,
<p>24 бо багатство <i>твоє</i> не навіки, і чи корона <i>твоя</i> з роду в рід?
<p>25 Появилася зе́лень, і трава показалась, і збирається сіно із гір, —
<p>26 <i>будуть</i> ві́вці тобі на вбрання́, і козли́ — ціна поля,
<p>27 і молока <i>твоїх</i> кіз <i>буде</i> до́сить на ї́жу тобі, на їду́ твого дому, і на життя для служни́ць твоїх.

<h4>28</h4>
<p>1 Безбожні втіка́ють, коли <i>й</i> не жену́ться <i>за ними</i>, а справедливий безпечний, немов той левчу́к.
<p>2 Коли край провини́ться, то має багато воло́дарів, коли ж є люди́на розумна <i>й</i> знаю́ча, то де́ржиться довго.
<p>3 Люди́на убога, що гно́бить нужде́нних, це зли́ва рвучка́, що хліба по ній не буває.
<p>4 Ті, хто Зако́н залиша́є, хвалять безбожних, а ті, хто Зако́н береже, на них бу́ряться.
<p>5 Люди лихі правосу́ддя не розуміють, а шукаючі Господа все розуміють.
<p>6 Ліпше убогий, що ходить в своїй неповинності, ніж криводоро́гий, хоч він <i>і</i> бага́ч.
<p>7 Хто Зако́н береже́, розумний той син, а хто во́диться із гультяя́ми, засоро́млює ба́тька свого́.
<p>8 Хто мно́жить лихва́рським відсо́тком багатство своє, той для то́го грома́дить його, хто ласкавий для бідних.
<p>9 Хто відхи́лює вухо своє, щоб не слухати Зако́на, то буде оги́дна й молитва того.
<p>10 Хто про́стих доводить блуди́ти дорогою зла, сам до ями своєї впаде́, а невинні пося́дуть добро.
<p>11 Багата люди́на в оча́х своїх мудра, та розумний убогий розслі́дить її.
<p>12 Велика пишно́та, як ті́шаться праведні, коли ж несправедливі зростають, то треба шукати люди́ну.
<p>13 Хто ховає провини свої, тому́ не веде́ться, а хто признається та кидає <i>їх</i>, той буде поми́луваний.
<p>14 Блаженна люди́на, що завжди оба́чна, а хто ожорсто́чує серце своє, той впадає в лихе.
<p>15 Лев ричу́чий й ведмі́дь ненаже́рливий — це безбожний володар над людом убогим.
<p>16 Володар, позбавлений розуму, тисне дошкульно, а ненави́сник заже́рливости буде мати дні довгі.
<p>17 Люди́на, обтя́жена за душогу́бство, втікає до гро́бу, — нехай її не підпира́ють!
<p>18 Хто ходить<f>[13]</f> невинний, той буде спасе́ний, а криводоро́гий впаде́ на одній <i>із дорі́г</i>.
<p>19 Хто землю свою обробля́є, той наси́титься хлібом,<f>[14]</f> а хто за марно́тним жене́ться, наси́титься вбогістю.
<p>20 Вірна люди́на багата на благослове́ння, а хто спішно збагачується, непокараним той не зали́шиться.
<p>21 Увагу звертати на особу — не добре, бо й за кус хліба люди́на згріши́ть.
<p>22 Завидю́ща люди́на спішить до багатства, і не знає, що при́йде на неї нужда́.
<p>23 Хто напоумля́є люди́ну, той знахо́дить вкінці більшу ласку, ніж той, хто лести́ть язиком.
<p>24 Хто батька свого й свою матір грабує і каже: „Це не гріх“, той розбійнику друг.
<p>25 Захла́нний викликує сварку, хто ж має наді́ю на Господа, буде наси́чений.
<p>26 Хто надію кладе на свій розум, то він нерозумний, а хто мудрістю ходить, той буде врято́ваний.
<p>27 Хто дає немаю́чому, той недостатку не знатиме, хто́ ж свої очі ховає <i>від нього</i>, той зазна́є багато проклять.
<p>28 Коли підійма́ються <i>лю́ди</i> безбожні, люди́на ховається, а як гинуть вони, то мно́жаться праведні.

<h4>29</h4>
<p>1 Чоловік остере́жуваний, та твердошиїй, буде зламаний нагло, і ліку не буде <i>йому</i>.
<p>2 Коли мно́жаться праведні, радіє наро́д, як панує ж безбожний — <i>то</i> сто́гне наро́д.
<p>3 Люди́на, що мудрість кохає, поті́шує батька свого, а хто попасає блудни́ць, той губить маєток.
<p>4 Цар утримує край правосу́ддям, а люди́на хаба́рна руйнує його.
<p>5 Люди́на, що другові своєму підле́щує, на сто́пах його па́стку ставить.
<p>6 У провині люди́ни лихої <i>знахо́диться</i> па́стка, а справедливий радіє та ті́шиться.
<p>7 Праведний знає про право вбогих, безбожний же не розуміє пізна́ння <i>про це</i>.
<p>8 Люди глузли́ві підбу́рюють місто, а мудрі утишують гнів.
<p>9 Мудра люди́на, що праву́ється із нерозумним, то чи гні́вається, чи сміється, — споко́ю не знає.
<p>10 Кровоже́рці нена́видять праведного, справедливі ж шукають <i>спасти</i> його душу.
<p>11 Глупа́к увесь свій гнів увиявляє, а мудрий назад його стри́мує.
<p>12 Володар, що слухає сло́ва брехливого, — безбожні всі слу́ги його!
<p>13 Убогий й гноби́тель стрічаються, — їм обом Господь очі освітлює.
<p>14 Як цар правдою судить убогих, стоя́тиме трон його за́вжди.
<p>15 Різка й поу́ка премудрість дають, а дити́на, зали́шена <i>тільки собі</i>, засоро́млює матір свою.
<p>16 Як мно́жаться несправедливі — провина розмно́жується, але праведні бачитимуть їхній упа́док.
<p>17 Карай сина свого — й він тебе заспоко́їть, і приє́мнощі дасть для твоєї душі.
<p>18 Без <i>пророчих</i> виді́нь люд розбе́щений, коли ж стереже він Зако́на — блаженний.
<p>19 Раб словами не буде пока́раний, — хоч він розуміє, але́ не послу́хає.
<p>20 <i>Чи</i> бачив люди́ну, квапли́ву в словах своїх? — <i>Більша</i> надія глупце́ві, ніж їй!
<p>21 Хто розпе́щує зма́лку свого раба, то кінець його буде невдячний.
<p>22 Гнівли́ва люди́на викли́кує сварку, а лютий <i>вчиняє</i> багато провин.
<p>23 Горди́ня люди́ни її понижає, а чести набуває покірливий духом.
<p>24 Хто ді́литься з зло́дієм, той нена́видить душу свою, — він чує прокля́ття, та не виявляє.
<p>25 Страх перед люди́ною па́стку дає, хто ж наді́ю складає на Господа, буде безпечний.
<p>26 Багато шукають <i>для себе</i> обличчя володаря, та від Господа суд для люди́ни.
<p>27 Наси́льник — оги́да для праведних, а простодоро́гий — оги́да безбожному.

<h4>30</h4>
<p>1 Слова́ Агу́ра, Яке́євого сина, массе́янина: „Слово мужчи́ни: Трудився я, Боже, трудився я, Боже, — і змучився я!
<p>2 Бо <i>ду́маю</i>, що немудріший за кожного я, і не маю я лю́дського розуму,
<p>3 і не навчився я мудрости, і не знаю пізна́ння святих....
<p>4 Хто на небо ввійшов — і зійшов? Хто у жме́ні Свої зібрав вітер? Хто воду в одежу зв'язав? Хто поставив усі кі́нці землі? Яке Йме́ння Його, і яке Йме́ння Сина Його, коли знаєш?
<p>5 Кожне Боже слово очи́щене, щит Він для тих, хто в Нім пристановище має.
<p>6 До слів Його не додавай, щоб тебе не скартав Він, і щоб неправдомо́вцем не став ти.
<p>7 Двох речей я від Тебе просив, — не відмов мені, поки помру́:
<p>8 віддали́ Ти від мене марно́ту та слово брехли́ве, убо́зтва й багатства мені не давай! Годуй мене хлібом, для ме́не призна́ченим,
<p>9 щоб я не переси́тився та й не відрікся, і не сказав: „Хто Госпо́дь?“ і щоб я не збіднів і не крав, і не знева́жив Ім'я́ мого Бога.
<p>10 Раба не обмовля́й перед паном його, щоб тебе не прокляв він, і ти винуватим не став.
<p>11 <i>Оце</i> поколі́ння, що батька свого проклинає, і не́ньки своєї не благословляє,
<p>12 покоління, що чисте в оча́х своїх, та від бруду свого не обмите,
<p>13 покоління, — які го́рдісні очі його, а пові́ки його як підне́слися!
<p>14 Покоління, що в нього мечі — його зуби, а гострі ножі — його ще́лепи, щоб поже́рти убогих із кра́ю й нужде́нних з землі!
<p>15 Дві дочки́ в кровоже́рця: „Дай, дай!“ Оці три не наси́тяться, чотири не скажуть „до́сить":
<p>16 шео́л та утро́ба неплідна, водою земля не наси́титься, і не скаже „до́сить“ огонь!
<p>17 Око, що з батька сміється й пого́рджує по́слухом матері, — нехай ви́дзьобають його кру́ки пото́чні, і нехай орленя́та його пожеру́ть!
<p>18 Три <i>речі</i> оці дивови́жні для мене, і чотири, яких я не знаю:
<p>19 дорога орли́на в повітрі, дорога змії́на на скелі, корабельна дорога в сере́дині моря, і дорога мужчи́ни при дівчині!..
<p>20 Така <i>ось</i> дорога блудли́вої жінки: наїлась та витерла уста свої й повіла́: „Не вчинила я злого!“
<p>21 Трясе́ться земля під трьома, і під чотирма́, яких зне́сти не може вона:
<p>22 під рабом, коли він зацарю́є, і <i>під</i> нерозумним, як хліба наїсться,
<p>23 під розпу́стницею, коли взята за жінку, і неві́льницею, коли вижене пані свою́!..
<p>24 Оці ось чотири малі на землі, та вони ве́льми мудрі:
<p>25 мура́шки, — не сильний наро́д, та пожи́ву свою загото́влюють літом;
<p>26 борсуки́, — люд не сильний, та в скелі свій дім вони ставлять;
<p>27 немає царя в сарани́, — але вся вона в стро́ї бойо́вім вихо́дить;
<p>28 паву́к <i>тільки</i> ла́пками пнеться, та він <i>і</i> в пала́тах царськи́х!
<p>29 Добре ступають ці троє, і добре хо́дять чотири:
<p>30 лев, найсильніший поміж звірино́ю, який не вступа́ється ні перед ким,
<p>31 осі́дланий кінь, і козел, та той цар, що з ним ві́йсько!
<p>32 Якщо ти допусти́вся глупо́ти пихою, й якщо заміря́єш лихе, — то руку на уста!
<p>33 Бо збива́ння молока дає масло, і дає кров вдар по носі, тиск же на гнів дає сварку“.

<h4>31</h4>
<p>1 Слова Лемуїла, царя Масси́, що ними навчала його його мати:
<p>2 „Що, сину мій, і що, сину утро́би моєї, і що, сину обі́тниць моїх?
<p>3 Не давай жінкам сили своєї, ні доріг своїх для руйнува́льниць царів!
<p>4 Не царя́м, Лемуїле, вино, не царям, і на́пій той п'янки́й не князя́м,
<p>5 щоб не впився він та не забув про Зако́на, і щоб не змінив для всіх гно́блених пра́ва!
<p>6 Дайте напо́ю п'янко́го тому, хто гине, а вина — гіркоду́хим:
<p>7 він вип'є й забуде за бідність свою, і му́ки своєї вже не пам'ята́тиме!
<p>8 Відкривай свої уста немо́ві, для суда́ всім нещасним.
<p>9 Відкрива́й свої уста, <i>й</i> суди справедливо, і правосу́ддя зроби для убогого та для нужде́нного.
<p>10 Хто жінку чесно́тну зна́йде? а ціна її більша від пе́рел:
<p>11 довіря́є їй серце її чоловіка, і йому не забра́кне прибутку!
<p>12 Вона чинить для нього добро, а не зло, по всі́ дні свого життя.
<p>13 Шукає вона вовни й льо́ну, і робить охоче своїми руками.
<p>14 Вона, немов кораблі́ ті купе́цькі, здале́ка спроваджує хліб свій.
<p>15 І встане вона ще вночі, і видасть для дому свого поживу, а поря́док служни́цям своїм.
<p>16 Про поле вона намишляла, і його набула́, із пло́ду долоней<f>[15]</f> своїх засадила вона виноградника.
<p>17 Вона підпері́зує силою сте́гна свої та зміцня́є раме́на свої.
<p>18 Вона розуміє, що добра робота її, і світильник її не пога́сне вночі.
<p>19 Вона ру́ки свої простя́гає до пря́дки, а долоні<f>[15]</f> її верете́но тримають.
<p>20 Долоню<f>[15]</f> свою відкриває для вбогого, а руки свої простягає до бідного.
<p>21 Холоду в домі своїм не боїться вона, бо подвійно одя́гнений ввесь її дім.
<p>22 Килими́ поробила собі, віссо́н та кармази́н — убра́ння її.
<p>23 Чоловік її зна́ний при брамах, як сидить він із старшими краю.
<p>24 Тонку ту́ніку робить вона й продає, і купце́ві дає пояси́.
<p>25 Сила та пи́шність — одежа її, і сміється вона до прийде́щнього дня.
<p>26 Свої уста вона відкриває на мудрість, і милости́ва наука їй на язиці́.
<p>27 Доглядає вона ходи дому свого́, і хліба <i>з</i> ліни́вства не їсть.
<p>28 Устають її діти, і хвалять її, чоловік її — й він похваля́є її:
<p>29 „Багато було́ тих чесно́тних дочо́к, та ти їх усіх переви́щила!“
<p>30 Краса — то ома́на, а врода — марно́та, жінка <i>ж</i> богобоя́зна — вона буде хва́лена!
<p>31 Дайте їй з плоду рук її, і нехай її вчи́нки її вихваляють при брамах!“


