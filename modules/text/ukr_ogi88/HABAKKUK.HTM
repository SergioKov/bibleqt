<h2>Авакум</h2>

<h4>1</h4>
<p>1 Пророцтво, яке бачив пророк Аваку́м.<f>[1]</f>
<p>2 Аж до́ки я, Господи, кли́кати буду, а Ти не почуєш? До тебе я кли́чу: „Наси́льство!“ та Ти не спаса́єш!
<p>3 Для чого непра́вість мені Ти показуєш та позира́єш на му́ку? А передо мною грабі́ж та наси́льство, і супере́чка стається, і но́ситься сва́рка.
<p>4 Тому то Зако́н припиня́ється, і не виходить <i>до чину</i> наза́всіди право, бо несправедливий вигу́блює праведного, тому правосуддя вихо́дить покри́вленим.
<p>5 Пригля́ньтеся ви до наро́дів, і диві́ться, і ду́же здиву́йтесь, бо вчиню́ Я за ваших днів ді́ло, про яке не повірите ви, коли буде розка́зане.
<p>6 Бо оце Я поставлю халде́їв, народ лютий та скорий, що ґрасу́є по широкій землі, щоб захопи́ти оселі, які не його.
<p>7 Страшни́й та грізни́й він, — від нього само́го вихо́дить <i>і</i> право його, і вели́кість його.
<p>8 І від панте́р його коні швидші, і від вовкі́в вечеро́вих люті́ші. І розлетя́ться його́ верхівці́, а їздці́ його зда́лека при́йдуть, — вони будуть леті́ти, нена́че орел, що на їжу поспіша́є.
<p>9 Він прихо́дить увесь на наси́льство, а ціль їх обличчя — вперед, і набере́ полоне́них, як то́го піску́.
<p>10 І він глузу́є з царів, а князі́ — сміх для нього. Він сміється з тверди́ні усякої, бо <i>на вал</i> насипа́є землі, і її здобува́є!
<p>11 Тоді він несеться, <i>як</i> вітер, і пере́йде, і згріши́ть, бо зро́бить за бога свого́ оцю силу свою́.
<p>12 Хіба ж Ти не відда́вна, о Господи? Боже Ти мій, мій Святий, — не помре́мо! Господи, Ти для суду поставив його́, і, о Скеле,<f>[2]</f> призначив його на кара́ння!
<p>13 Твої очі <i>зана́дто</i> пречисті, щоб міг Ти дивитись на зло, і на наси́льство дивитись не можеш. Чому ж дивишся Ти на грабі́жників, мовчиш, коли несправедливий винищує справедливішого від се́бе?
<p>14 Ти ж маєш людей, як у морі тих риб, немов ту черву́, що пана над нею нема.
<p>15 Усе́ це <i>грабіжник</i> витя́гує ву́дкою, своїм не́водом тя́гне оце́, та збирає оце́ в свою сітку, тому ті́шиться він та радіє.
<p>16 Тому жертву прино́сить він не́водові, — і ка́дить для сітки своєї, бо від них ситий у́діл його та добі́рна пожи́ва його!
<p>17 Чи на це випоро́жнює він свого не́вода, і за́вжди <i>гото́в</i> убивати наро́ди без милости?

<h4>2</h4>
<p>1 Нехай я стою́ на сторо́жі своїй, і нехай на обло́зі я стану, і хай вигляда́ю, щоб бачити, що він буде казати мені, і що́ відповість на жало́бу мою.
<p>2 А Госпо́дь відповів та й сказав: Напиши <i>це</i> виді́ння і поясни́ на табли́цях, щоб чита́ч його ле́гко читав.
<p>3 Бо ще на умо́влений час це виді́ння, і приспішає кінець, і не обма́не. Якщо б протягну́лось, чекай ти його, бо воно конче при́йде, не спі́зниться.
<p>4 Ось надута, не про́ста душа його в ньому, а праведний житиме вірою своєю.
<p>5 І що ж, — як зрадли́ве вино, так го́рда люди́на споко́ю не знає: він роззя́влює па́щу свою, як шео́л, і не наси́чується, як та смерть, і всіх людей він до се́бе збирає, і всі наро́ди до себе згрома́джує.
<p>6 Чи ж усі вони не складуть припові́стки на нього та зага́дки насмі́шливої йому не прока́жуть: „Горе тому́, хто <i>для себе</i> розмно́жує те, що не його́! Аж до́ки <i>це бу́де</i>? <i>Горе тому́</i>, хто чинить тяжко́ю заставу на се́бе!“
<p>7 Хіба на́гло не встануть оті, хто тебе́ буде гри́зти, і збу́дяться ті, хто тебе́ попиха́є, і за здо́бич ти станеш для них?
<p>8 За те, що ти грабува́в був багато наро́дів, вся ре́шта наро́дів тебе пограбу́є за ту людську кров, і за наси́льство над краєм, над містом та над усіма́, хто ме́шкає в ньому.
<p>9 Горе тому́, хто неправедний зиск побирає для дому свого́, щоб покласти гніздо́ своє на висоті́, і тим із рук злого врято́ваним бути!
<p>10 Нара́див ти сором для дому свого́, щоб кінець учинити числе́нним наро́дам, і ти прогріши́вся за душу свою́.
<p>11 Бо камінь з стіни буде кли́кати, і йому́ відповість сволок із де́рева.
<p>12 Горе тому́, хто кров'ю місто будує, хто беззако́нням встановлює го́род!
<p>13 Чи ж оце не від Господа Саваота, що народи тру́дяться для огню́, і му́чаться люди на ма́рність?
<p>14 Бо пізна́нням Господньої слави напо́внена буде земля, як море вода покрива́є.
<p>15 Горе тому, хто́ свого бли́жнього напо́ює з ке́ліху гніву свого́, і по́їть, щоб ба́чити со́ром його́!
<p>16 ти наси́тишся га́ньбою більше, як славою. Пий також ти, та показуй свій сором! На тебе обе́рнеться ке́ліх прави́ці Господньої, га́ньба ж на славу твою!
<p>17 Бо наси́лля <i>твоє над</i> Ліва́ном на тебе спаде́, а грабу́нок худоби зламає тебе за кров лю́дську, та за насилля над кра́єм, над містом та над усіма́, хто ме́шкає в ньому.
<p>18 Яки́й дасть пожи́ток бовва́н, що його ви́різьбив творець його́, <i>і</i> ві́длив, і вчитель неправди, що творець його мав охоту чинити богів <i>цих</i> німих?
<p>19 Горе тому́, хто дереву каже: „Збуди́сь“, мовчазли́вому каменю: „Зру́шся!“ Чи він буде навчати? Ось він срі́блом та золотом ви́кладений, але жо́дного духу в ньому нема!
<p>20 А Господь у Своїм храмі святім, — мовчи перед обличчям Його, уся зе́мле!“

<h4>3</h4>
<p>1 Молитва пророка Авакума, <i>для співу</i> на струнному при́ладі:
<p>2 „Господи, зві́стку Твою я почув <i>та й</i> злякався! Господи, оживи Своє ді́ло в сере́дині років, у сере́дині літ об'яви́, у гніві про милість згада́й!
<p>3 Бог іде від Теману, і Святий від Парану гори. Се́ла.<f>[3]</f> Ве́лич Його́ вкрила небо, і слави Його́ стала повна земля!
<p>4 А сяйво було́, наче <i>со́няшне</i> світло, промі́ння при боці у Нього, і там укриття́ Його поту́ги.
<p>5 Перед обличчям Його́ морови́ця іде, а по сто́пах Його пнеться по́лум'я.
<p>6 Став, — і землю Він змі́ряв, поглянув — і наро́ди затряс, — і попа́дали го́ри дові́чні, вікові́ похили́лись узгі́р'я. Путі Його вічні.
<p>7 Я бачив наме́ти Куша́на під кривдою, тремтять покрива́ла мідія́нського кра́ю.
<p>8 Чи на рі́ки, о Господи, Ти запала́в, чи на рі́ки Твій гнів? Чи Твоє пересе́рдя на море, що їздиш на ко́нях Своїх, <i>на</i> спасе́нних Своїх колесни́цях?
<p>9 Лук твій голий, наги́й, напо́внений стріл сагайда́к. Се́ла. Ти рі́чками землю розсі́к.
<p>10 Тебе вгледівши, го́ри дрижали, водяна́ течія́ потекла́, безо́дня свій голос дала́, зняла ви́соко руки свої.
<p>11 Сонце <i>й</i> місяць спини́лися в мешка́нні своє́му при світлі Твоїх стріл, що літають при ся́йві блискучого спи́са Твого́.
<p>12 У лю́ті ступав Ти землею, у гніві людей молоти́в.
<p>13 Ти вийшов спасти Свій наро́д, спасти Помазанця Свого́. Ти з дому безбожного го́лову збив, обнажи́в Ти основу по шию. Се́ла.
<p>14 Ти пробив його спи́сами го́лову кня́зя його́, як вони підняли́сь, щоб мене розпоро́шити; вони ті́шилися, немов мали поже́рти тає́мно убогого.
<p>15 Ти кі́ньми Своїми по мо́рю топта́в, по во́дній великій грома́ді.
<p>16 Я почув — і затремтіла утро́ба моя, задзвені́ли на голос <i>цей</i> гу́би мої, гнили́зна ввійшла́ в мої ко́сті, і тремчу́ я на місці своїм, бо маю чекати в споко́ї день у́тиску, коли при́йде наро́д, який має на вас наступа́ти.
<p>17 Коли б фі́ґове дерево не зацвіло́, і не було́ б урожа́ю в виноградниках, обмани́ло зайня́ття оливкою, а поле ї́жі не вродило б, позникала отара з коша́ри і не стало б в обо́рах худоби, —
<p>18 то я Го́сподом ті́шитись буду <i>й тоді́</i>, раді́тиму Богом спасі́ння свого́!
<p>19 Бог Госпо́дь — моя сила, і чи́нить Він но́ги мої, як у ла́ні, і во́дить мене по висо́тах!“ Для дириґента хору на моїх стру́нних знаря́ддях.


