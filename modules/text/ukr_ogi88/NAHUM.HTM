<h2>Наум</h2>

<h4>1</h4>
<p>1 Пророцтво на Ніневію. Книга видіння елкошейця Наума.<f>[1]</f>
<p>2 „Палки́й Бог, і мсти́вий Госпо́дь, Господь мстивий та лютий, — Господь мстивий до тих, хто Його ненавидить, і пам'ятає про кривду Своїх ворогів.
<p>3 Господь довготерпели́вий і великої поту́ги, та очистити <i>винного</i> — Він не очистить. Господь — у бурі та в ви́хрі доро́га Його, а хмара — від стіп Його ку́рява.
<p>4 Як загні́вається Він на море, то сушить його, і всі рі́ки висушує, в'яне Баша́н та Карме́л, і в'яне та квітка Ліва́ну.
<p>5 Гори тремтять перед Ним, а підгі́рки топні́ють, перед обличчям Його трясеться земля та вселе́нна, та всі її ме́шканці.
<p>6 Хто встоїть перед гнівом Його́, і хто стане у по́лум'ї люті Його? Його шал виливається, мов той огонь, і розпада́ються скелі від Нього!
<p>7 Добрий Господь, пристано́вище Він у день у́тиску, і знає Він тих, хто на Нього наді́ється!
<p>8 Але в зливі нава́льній Він зробить кінця́ між Його заколо́тниками, і ворогів зажене́ у темно́ту.
<p>9 Що ви ду́маєте проти Господа? Бо Він зробить кінця́, — не поста́не два ра́зи наси́льство.
<p>10 Бо вони переплу́тані, наче той те́рен, і повпива́лись, немов би вином, — вони будуть пожерті зовсі́м, мов солома суха!
<p>11 З тебе вийшов заду́муючий проти Господа лихо, радник нікче́мний.
<p>12 Так говорить Госпо́дь: Хоч були б найсильніші і дуже числе́нні, та пости́нані будуть вони, та й мину́ться! І хоч Я тебе мучив, та мучити більше тебе вже не бу́ду!
<p>13 А тепер Я злама́ю ярмо́ його, яке на тобі, і пу́та твої позрива́ю.
<p>14 І накаже на тебе, <i>Ашшу́ре</i>, Господь: Більш не буде вже сі́ятися з твого йме́ння! З дому бога твого́ Я бовва́на та і́дола ви́тну, зроблю́ тобі гро́ба <i>із них</i>, бо ти став легкова́жений.

<h4>2</h4>
<p>1 Ось на горах ноги́ благові́сника, що звіщає про мир: Святкуй, Юдо, свята свої, виконуй прися́ги свої, бо більше не буде нікче́мний ходи́ти по тобі, — він ви́тятий ввесь!
<p>2 На тебе йде розпоро́шувач, — тверди́ні <i>свої</i> стережи́, вигляда́й <i>на</i> дорогу, зміцня́й <i>свої</i> сте́гна, мі́цно скріпи <i>свою</i> поту́гу,
<p>3 бо ве́рне Господь ве́лич Якова, як ве́лич Ізраїля, що їхні спустоши́телі поруйнува́ли, і понищили їхні <i>виноградні</i> галу́зки.
<p>4 Щит хоробрих його зачерво́нений, вояки́ в кармази́ні; блищить сталь у день зброє́ння їхнього на колесни́цях, хвилю́ються ра́тища.
<p>5 Колесни́ці шалено по вулицях мчать, по майда́нах гурко́чуть, їхній вид — немов по́лум'я те смолоски́пів, літають вони, як ті бли́скавки.
<p>6 Він згадає шляхе́тних своїх, <i>та</i> спіткну́ться вони у ході́ своїй; вони поспішають на мури її, і поста́влена міцно буді́вля обло́ги.
<p>7 Брами річо́к відчиня́ються, а пала́та руйнується.
<p>8 І постано́влено: буде ого́лена, відведе́ться в поло́н, а рабині її голоси́тимуть, мов ті голу́бки, що ворку́ють на пе́рсах своїх.
<p>9 І Ніневі́я — як са́джавка во́дна, що во́ди її відплива́ють. „Стійте, стійте!“ Та немає ніко́го, хто б <i>їх</i> заверну́в!
<p>10 Розграбо́вуйте срі́бло, розграбо́вуйте золото, — немає кінця нагото́вленому, багатству кошто́вних рече́й.
<p>11 Зни́щення та зруйнува́ння й спусто́шення <i>буде</i>. І серце розто́питься, і но́ги дрижа́тимуть, і ко́рчі по кри́жах усіх, а обличчя їх всіх на черво́но розпа́ляться.
<p>12 Де лего́вище ле́вів, і для левчукі́в пасови́ще, що там ходив лев <i>та</i> леви́ця, <i>та</i> левеня́, — і ніхто не лякав?
<p>13 Лев грабував для своїх молодят і душив для леви́ць своїх він, і пече́ри свої перепо́внював здо́биччю, а лі́гва свої — награбо́ваним.
<p>14 Ось Я проти тебе, — говорить Господь Савао́т, — і попалю́ серед диму твої коле́сни́ці, а твоїх левчукі́в поїсть меч, і повитина́ю з землі грабува́ння твої, і вже не почується голос твого посла.

<h4>3</h4>
<p>1 Горе місту <i>цьому</i> кровоже́рному, воно все неправда, воно повне наси́лля, грабі́ж не виходить <i>із нього</i>!
<p>2 Чути свист батога́, гу́ркіт ко́леса, і чвал ко́ней, і колесни́чна гурко́тнява,
<p>3 і гін верхівця́, і по́лум'я меча́, і блиск ра́тища, і багато побитих, і мертвих велике число́, і тру́пу немає кінця́, і спотика́тимуться об їхній труп, —
<p>4 <i>це</i> за многоту́ блудоді́йства розпу́сниці, прива́бно ласка́вої, впра́вної в ча́рах, що наро́ди за блуд свій вона продавала, а ро́ди — за ча́ри свої.
<p>5 Ось Я проти тебе, — говорить Госпо́дь Савао́т, — і подо́лка твого підійму́ на обличчя твоє, і покажу́ Я твій сором наро́дам, а ца́рствам — твій стид!
<p>6 І кину на тебе оги́ди, і пого́рдженою вчиню́ Я тебе, і зроблю́ Я тебе, мов позо́рище!
<p>7 І станеться, — кожен, хто вгле́дить тебе, від тебе втече та й прокаже: „Пограбо́вана Ніневі́я!“ Хто ви́словить їй співчуття́? Звідки буду шукати тобі потіши́телів?
<p>8 Чи краща ти від Но-Амона, що сидить серед рік, — вода коло нього, що вал <i>його</i> — море, від моря — його мур?
<p>9 Етіо́пія — сила його, і Єгипет, і не має кінця́. Пут та ліві́йці були тобі в по́міч, —
<p>10 та й він на вигна́ння пішов, у поло́н. А діти його порозби́вані на роздоріжжі всіх вулиць, і кидали же́реб про славних його, й всі вельможі його у кайда́ни закуті.
<p>11 Уп'єшся і ти, будеш схо́вана, тверди́ні від ворога будеш шукати і ти!
<p>12 Всі форте́ці твої, — <i>мов</i> ті фіґи з доспі́лими о́вочами: коли затрясу́ться, то падають в у́ста того, хто <i>їх</i> їсть.
<p>13 Ось наро́д твій — <i>немов</i> ті жінки́ серед тебе: вони повідчиня́ють твоїм ворогам брами кра́ю твого, огонь пожере́ твої за́суви.
<p>14 Води́ на облогу собі набери́, тверди́ні свої позміцня́й, увійди до боло́та та в глині топчи́сь, форму на цеглу візьми́ міцно <i>в ру́ку</i>.
<p>15 Там огонь тебе з'їсть, посіче́ тебе меч, пожеру́ть тебе, наче та гу́сінь. Стань числе́нна, як гусінь, стань числе́нна, немов сарана́, —
<p>16 понамно́жуй купці́в своїх більше від зі́рок небесних, — але гусінь та знищить <i>тебе</i> й полети́ть!
<p>17 Вельможні твої — немов та сарана́, гетьма́ни твої — мов мошва́, що гнізди́ться по сті́нах в день хо́лоду, <i>але</i> сонце засвітить — і вони помандру́ють, і не пі́знане буде те місце, де вони <i>пробува́ли</i>.
<p>18 Твої па́стирі, ца́рю асирійський, посну́ли, лежать вельмо́жі твої, твій наро́д розпоро́шивсь по го́рах, — і немає кому́ позбира́ти його́.
<p>19 Нема ліку для лиха твого́, рана твоя невиго́йна! Всі, що звістку про тебе почують, запле́щуть у долоні на тебе, — бо над ким твоє зло не ходило пості́йно?“


