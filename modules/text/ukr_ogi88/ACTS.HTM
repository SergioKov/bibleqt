<h2>Дiї</h2>

<h4>1</h4>
<p>1 Першу книгу я був написав, о Тео́філе, про все те, що Ісус від поча́тку чинив та навчав,
<p>2 аж до дня, коли через Духа Святого подав Він нака́зи апо́столам, що їх вибрав, і возні́сся.
<p>3 А по муці Своїй Він ставав перед ними живий із засві́дченнями багатьма́, і сорок день їм з'являвся та про Боже Царство казав.
<p>4 А зібравшися з ними, Він звелів, щоб вони не відхо́дили з Єрусалиму, а чекали обі́тниці Отчої, „що про неї — <i>казав</i> — ви чули від Мене.
<p>5 Іван бо водою христив, — ви ж охрищені будете Духом Святим через кілька тих днів!“
<p>6 А вони, зійшовшись, питали Його й говорили: „Чи не ча́су цього відбуду́єш Ти, Господи, царство Ізраїлеві?“
<p>7 А Він їм відказав: „То не ваша <i>справа</i> знати час та добу́, що Отець покла́в у вла́ді Своїй.
<p>8 Та ви при́ймете силу, як Дух Святий злине на вас, і Моїми ви свідками бу́дете в Єрусалимі, і в усій Юдеї та в Самарії, та аж до останнього кра́ю землі“.
<p>9 І, прорікши оце, як дивились вони, Він уго́ру возно́ситись став, а хмара забра́ла Його сперед їхніх оче́й.
<p>10 А коли вони пильно дивились на небо, як Він віддалявся, то два мужі́ у білій одежі ось стали при них,
<p>11 та й сказали: „Галілейські мужі, — чого стоїте́ й задивля́єтесь на небо? Той Ісус, що вознісся на небо від вас, при́йде так, як бачили ви, як ішов Він на небо!“
<p>12 Тоді вони повернулись до Єрусалиму з гори, що Оливною зветься, і що знахо́диться по́близько Єрусалиму, на віддаль дороги суботнього дня.
<p>13 А прийшовши, увійшли вони в го́рницю, де й перебували: Петро та Іван, та Яків та Андрій, Пилип та Фома, Варфоломі́й та Матвій, Яків Алфе́їв та Си́мон Зило́т, та Юда Яковів.
<p>14 Вони всі однодушно були на невпинній молитві, із жінка́ми, і з Марією, матір'ю Ісусовою, та з братами Його.
<p>15 Тими ж днями Петро став посеред братів — а наро́ду було поіменно до ста двадцяти — та й промовив:
<p>16 „Мужі-браття! Нале́жало збутись Писа́нню тому́, що устами Давидовими Дух Святий був прорік про Юду, який показав дорогу для тих, хто Ісуса схопи́в,
<p>17 бо він був зарахований з нами, і же́реб служі́ння оцього прийняв.
<p>18 І він поле набув за заплату злочи́нства, а впавши сторчма́, він тріснув надво́є, і все нутро́ його вилилось.
<p>19 І стало відо́ме це всім, хто замешкує в Єрусалимі, тому й поле те на́зване їхнього мовою Акелдама́,<f>[1]</f> що є: Поле крови.
<p>20 Бо написано в книзі Псалмів: „Нехай пусткою стане мешка́ння його, і нехай пожильця́ в нім не бу́де“, а також: „А служі́ння його забере́ нехай інший“.
<p>21 Отже треба, щоб один із тих мужів, що схо́дились з нами повсякча́с, як Господь Ісус вхо́див і вихо́див між нами,
<p>22 зачавши від хрищення Іванового аж до дня, коли Він вознісся від нас, щоб той ра́зом із нами був свідком Його воскресіння“.
<p>23 І поставили двох: Йо́сипа, що Варса́вою зветься, і що Юстом був на́званий, та Матті́я.
<p>24 А молившись, казали: „Ти, Господи, знавче всіх серде́ць, покажи з двох одно́го, котро́го Ти вибрав,
<p>25 щоб він зайняв місце тієї служби й апо́стольства, що Юда від нього відпав, щоб іти в своє місце“.
<p>26 І дали́ жеребки́ їм, — і впав жеребо́к на Матті́я, і він зарахований був до одинадцятьо́х апо́столів.

<h4>2</h4>
<p>1 Коли ж поча́вся день П'ятдесятниці,<f>[2]</f> всі вони однодушно знахо́дилися вкупі.
<p>2 І на́гло зчинився шум із не́ба, ніби буря рапто́ва зірва́лася, і перепо́внила ввесь той дім, де сиділи вони.
<p>3 І з'явилися їм язи́ки поді́лені, немов би огне́нні, та й на кожному з них по одно́му осів.
<p>4 Усі ж вони спо́внились Духом Святим, і почали́ говорити іншими мо́вами, як їм Дух промовляти давав.
<p>5 Перебува́ли ж в Єрусалимі юдеї, люди побожні, від усякого наро́ду під небом.
<p>6 А коли оцей го́мін зчинився, зібралася бе́зліч наро́ду, — та й диву далися, бо кожен із них <i>тут</i> почув, що вони розмовляли їхньою власною мовою!
<p>7 Усі ж побенте́жилися та дивувалися, та й казали один до одно́го: „Хіба ж не галіле́яни всі ці, що гово́рять?
<p>8 Як же кожен із нас чує свою́ власну мову, що ми в ній народи́лись?
<p>9 Парфя́ни та мі́дяни та еламі́ти, також ме́шканці Месопота́мії, Юдеї та Каппадокі́ї, Понту<f>[3]</f> та Азії,
<p>10 і Фрі́ґії та Памфі́лії, Єгипту й лівійських земель край Кіре́ни, і захожі римля́ни,
<p>11 юдеї й нововірці, крі́тяни й араби, — <i>усі</i> чуємо ми, що говорять вони про великі діла Божі мовами нашими!“
<p>12 І всі не вихо́дили з дива, і безрадні були, і говорили один до одно́го: „Що ж то статися має?“
<p>13 А інші казали глузу́ючи: „Вони повпива́лись вином молодим!“
<p>14 Ставши ж Петро із Одинадцятьма́, свій голос підніс та й промовив до них: „Мужі юдейські та ме́шканці Єрусалиму! Нехай вам оце стане відо́ме, і послухайте слів моїх!
<p>15 Бо не п'я́ні вони, як ви ду́маєте, — бо третя<f>[4]</f> година дня,
<p>16 а це те, що пророк Йоі́л передрік:
<p>17 „І буде останніми днями, говорить Госпо́дь: Я виллю від Духа Свого на всяке тіло, — і будуть пророкува́ти сини ваші та ваші до́ньки, юнаки́ ж ваші бачити будуть виді́ння, а старим вашим сни будуть сни́тися.
<p>18 І на рабів Моїх і на рабинь Моїх за тих днів Я також виллю від Духа Свого, — і пророкувати вони бу́дуть!
<p>19 І дам чуда на небі вгорі, а внизу на землі <i>ці</i> знаме́на: кров, і огонь, і ку́ряву диму.
<p>20 Переміниться сонце на те́мряву, а місяць на кров, перше ніж день Господній настане, великий та славний!
<p>21 І станеться, що кожен, хто покличе Господнє Ім'я́, той спасеться“.
<p>22 Мужі ізраїльські, послухайте ви оцих слів: Ісуса Назаряни́на, Мужа, що Його Бог прославив вам силою, і чудами, і тими знаме́нами, що Бог через Нього вчинив серед вас, як самі ви <i>те</i> знаєте,
<p>23 Того, що був ви́даний певною волею та передба́ченням Божим, ви руками беззаконників розп'яли́ та забили.
<p>24 Та Бог воскресив Його, пута смерти усунувши, — вона бо тримати Його не могла.
<p>25 Бо каже про Нього Давид: „Мав я Господа за́всіди перед очима своїми, бо Він по правиці моїй, щоб я не захитався.
<p>26 Тому серце моє звеселилось, і зрадів мій язик, і тіло моє відпочи́не в надії.
<p>27 Бо не позоставши Ти в аду́ моєї душі, і не даси Ти Своєму Святому побачити тління!
<p>28 Ти дороги життя об'явив мені, Ти мене перепо́вниш утіхою перед обличчям Своїм“!
<p>29 Мужі-браття! Нехай буде вільно мені сміло сказати вам про патріярха Давида, що помер і похований, і знахо́диться гріб його в нас аж до цього дня.
<p>30 А бувши ж пророком, та відаючи, що „Бог клятвою клявся йому посади́ти на престолі його від плоду його сте́гон“,
<p>31 у передба́ченні він говорив про Христове воскре́сення, що „не буде зоставлений в аду́“, ані тіло Його „не зазнає зотління“.
<p>32 Бог Ісуса Цього воскресив, чого свідки всі ми!
<p>33 А отож, як правицею Божою був Він возне́сений, і обі́тницю Духа Святого прийняв від Отця, то й злив Він оте, що ви бачите й чуєте.
<p>34 Не зійшов бо на небо Давид, але сам він говорить: „Промовив Госпо́дь Господе́ві моєму: Сядь право́руч Мене,
<p>35 доки не покладу́ Я Твоїх ворогів підніжком ногам Твоїм!“
<p>36 Ото ж, нехай ввесь Ізраїлів дім твердо знає, що і Господом, і Христом учинив Бог Його, Того Ісуса, що Його розп'яли́ ви!“
<p>37 Як почули ж <i>оце</i>, вони серцем розжа́лобились, та й сказали Петрові та іншим апо́столам: „Що ж ми маємо робити, мужі-браття?“
<p>38 А Петро до них <i>каже</i>: „Покайтеся, і нехай же охриститься кожен із вас у Ім'я́ Ісуса Христа на відпу́щення ваших гріхів, — і да́ра Духа Святого ви при́ймете!
<p>39 Бо для вас ця обі́тниця, і для ваших дітей, і для всіх, що „дале́ко <i>знаходяться</i>, кого б тільки покликав Госпо́дь, Бог наш“.
<p>40 І іншими багатьома́ словами він засвідчував та вмовляв їх, говорячи: „Рятуйтесь від цього лукавого роду!“
<p>41 Отож ті, хто прийняв його слово, охристилися. І пристало <i>до них</i> того дня душ тисяч зо три!
<p>42 І вони перебува́ли в науці апо́стольській, та в спільно́ті <i>брате́рській</i>, і в лама́нні хліба, та в моли́твах.
<p>43 І був о́страх у кожній душі, бо багато чинили апо́столи чуд та знаме́н.
<p>44 А всі віруючі були вкупі, і мали все спі́льним.
<p>45 І вони продавали маєтки та до́бра, і всім їх ділили, як кому чого треба було́.
<p>46 І кожного дня перебува́ли вони однодушно у храмі, і, ломлячи хліб по домах, поживу приймали із радістю та в сердечній просто́ті,
<p>47 вихваляючи Бога та маючи ласку в усього народу. І щоденно до Церкви Госпо́дь додава́в тих, що спасалися.

<h4>3</h4>
<p>1 А Петро та Іван на дев'яту<f>[5]</f> годину молитви йшли ра́зом у храм.
<p>2 І не́сено <i>там</i> чоловіка одно́го, що кривий був з утро́би своєї матері. Його садови́ли щоденно в воро́тях храму, що Красними<f>[6]</f> звалися, просити ми́лостині від тих, хто до храму йшов.
<p>3 Як побачив же він, що Петро та Іван хочуть у храм увійти, став просити в них милостині.
<p>4 Петро ж із Іваном поглянув на нього й сказав: „Подивися на нас!“
<p>5 І той подивився на них, сподіваючися щось дістати від них.
<p>6 Та промовив Петро: „Срібла й золота в мене нема, але що я маю, даю тобі: У Ім'я́ Ісуса Христа Назаряни́на — устань та й ходи!“
<p>7 І, узявши його за прави́цю, він підвів його. І хвилі тієї зміцни́лися но́ги й сугло́бці його!
<p>8 І, зірвавшись, він устав та й ходив, і з ними у храм увійшов, ходячи та підскакуючи, і хвалячи Бога!
<p>9 Наро́д же ввесь бачив, як ходив він та Бога хвалив.
<p>10 І пізнали його, що це той, що при Красних воро́тях храму сидів ради милостині. І вони перепо́внились жа́хом та по́дивом із того, що́ сталось йому!
<p>11 А тому́, що тримався він Петра та Івана, увесь наро́д зачудований збігся до них на той ґанок, який Соломоновим зветься.
<p>12 І, побачивши <i>це</i>, промовив Петро до наро́ду: „Мужі ізраїльські! Чого ви дивуєтесь цим, та чого ви на нас позира́єте так, ніби те, що він ходить, ми зробили своєю силою чи благоче́стям?<f>[7]</f>
<p>13 „Бог Авраамів, та Ісаків, та Яковів, Бог наших батьків, Сина Свого прославив“, Ісуса, Якого ви ви́дали, і відцуралися перед Пилатом, як він присудив був пустити <i>Його</i>.
<p>14 Але ви відцура́лись Святого та Праведного, і домагалися видати вам душогубця.
<p>15 Начальника ж життя ви забили, та Його воскресив Бог із мертвих, чого свідками — ми!
<p>16 І через віру в Ім'я́ Його вздоро́вило Ім'я́ Його того, кого бачите й знаєте. І віра, що від Нього, прине́сла йому вздоро́влення це перед вами всіма́.
<p>17 А тепер, браття, знаю, що вчинили ви це з несвідо́мости, як і ваші начальники.
<p>18 А Бог учинив так, як Він провіщав був уста́ми Своїх усіх пророків, щоб терпіти Христові.
<p>19 Покайтеся ж та наверні́ться, щоб Він змилувався над вашими гріхами,
<p>20 щоб часи́ відпочинку прийшли від обличчя Господнього, і щоб послав запові́дженого вам Ісуса Христа,
<p>21 що Його небо мусить прийняти аж до ча́су відно́влення всього, про що провіщав Бог від віку устами всіх святих пророків Своїх!
<p>22 Бо Мойсей провіща́в: „Господь Бог вам Пророка піді́йме від ваших братів, як мене; у всім Його слухайтеся, про що тільки Він вам говоритиме!“
<p>23 „І станеться, що кожна душа, яка не послухала б того Пророка, зни́щена буде з наро́ду“.
<p>24 Так само всі пророки від Самуї́ла й наступних, скільки їх говорило, також провіщали ці дні.
<p>25 Сини ви пророків і того заповіту, що Бог вашим батька́м заповів, промовляючи до Авраама: „І в насінні твоїм усі народи землі благосло́влені будуть!“
<p>26 Воскресивши Свого Слугу, Бог послав Його перше до вас, щоб вас поблагослови́ти, щоб кожен із вас відвернувся від злих своїх учинків!“

<h4>4</h4>
<p>1 А коли промовляли вони до наро́ду оце́, до них приступили священики, і вла́да сторожі храму й саддукеї,
<p>2 обурюючись, що навчають наро́д та звіщають в Ісусі воскресі́ння з мертвих.
<p>3 І руки наклали на них, і до в'язниці всадили до ра́нку, бо вже вечір настав був.
<p>4 І багато-хто з тих, хто слухав слово, увірували; число ж мужів таки́х було тисяч із п'ять.
<p>5 І сталось, що ра́нком зібралися в Єрусалимі начальники їхні, і старші та книжники,
<p>6 і Анна первосвященик, і Кайя́фа, і Іван, і Олександер, і скільки було їх із роду первосвященичого.
<p>7 І, поставивши їх посере́дині, запиталися: „Якою ви силою чи яким ви ім'я́м те робили?“
<p>8 Тоді Петро, переповнений Духом Святим, промовив до них: „Начальники люду та старши́ни Ізраїлеві!
<p>9 Як сьогодні беруть нас на до́пит про те доброді́йство недужій люди́ні, як вона вздоро́влена, -
<p>10 нехай буде відо́мо всім вам, і всім лю́дям Ізраїлевим, що Ім'я́м Ісуса Христа Назаряни́на, що Його розп'яли́ ви, та Його воскресив Бог із мертвих, — Ним поставлений він перед вами здоровий!
<p>11 Він „камінь, що ви, будівни́чі, відкинули, <i>але</i> каменем став Він нарі́жним!“
<p>12 І нема ні в кім іншім спасі́ння. Бо під небом нема іншого Йме́ння, даного людям, що ним би спасти́ся ми мали“.
<p>13 А бачивши сміли́вість Петра та Івана, і спостерігши, що то люди оби́два невчені та про́сті, дивувалися, і пізнали їх, що вони з Ісусом були́.
<p>14 Та бачивши, що вздоро́влений чоловік стоїть з ними, нічого навпро́ти сказати не могли.
<p>15 І, звелівши їм вийти із синедріо́ну,<f>[8]</f> зачали радитися між собою,
<p>16 говорячи: „Що́ робити нам із цими людьми́? Бож усім ме́шканцям Єрусалиму відо́мо, що вчинили вони явне чудо, і не можемо <i>того</i> заперечити.
<p>17 Та щоб більш не поши́рювалось <i>це</i> в наро́ді, то з погрозою заборонімо їм, щоб ніко́му з людей вони не говорили про Це Ім'я́“.
<p>18 І, закли́кавши їх, наказали їм не говорити, і взагалі не навчати про Ісусове Йме́ння.
<p>19 І відповіли́ їм Петро та Іван, та й сказали: „Розсудіть, чи це справедливе було б перед Богом, щоб слухатись вас більш, як Бога?
<p>20 Бо не можемо ми не казати про те, що́ ми бачили й чули!“
<p>21 А вони пригрози́ли їм ще, і відпустили їх, не знайшовши нічо́го, щоб їх покарати, через людей, бо всі сла́вили Бога за те, що сталось.
<p>22 Бо ро́ків більш сорока мав той чоловік, що на нім відбулося це чудо вздоро́влення.
<p>23 Коли ж їх відпустили, вони до своїх прибули́ й сповістили, про що́ первосвященики й старші до них говорили.
<p>24 Вони ж, вислухавши, однодушно <i>свій</i> голос до Бога підне́сли й промовили: „Владико, що небо, і землю, і море, і все, що в них є, Ти створив!
<p>25 Ти уста́ми Давида, Свого слуги́, отця нашого, сказав Духом Святим: „Чого люди бунтуються, а наро́ди задумують ма́рне?
<p>26 Повстають царі зе́мні, і збираються старші докупи на Господа та на Христа Його“.
<p>27 Бо справді зібралися в місці оцім проти Слуги Святого Твого Ісуса, що Його намастив Ти, Ірод та По́нтій Пилат із поганами та з наро́дом Ізраїлевим,
<p>28 учинити <i>оте</i>, що рука Твоя й воля Твоя наперед встановили були, щоб збуло́ся.
<p>29 І тепер споглянь, Господи, на їхні погрози, і дай Своїм рабам із повною сміли́вістю слово Твоє повіда́ти,
<p>30 коли руку Свою простягатимеш Ти на вздоро́влення, і щоб знаме́на та чуда чинились Ім'я́м Твого Святого Слугу Ісуса“.
<p>31 Як вони ж помолились, затряслося те місце, де зібрались були, і перепо́внилися всі Святим Духом, — і зачали говори́ти Слово Боже з сміли́вістю!
<p>32 А люди, що ввірували, мали серце <i>одне</i> й одну душу, і жоден із них не вважав що з маєтку свого́ за своє, але в них усе спі́льним було́.
<p>33 І апо́столи з вели́кою силою свідчили про воскресіння Ісуса Господа, і благода́ть<f>[9]</f> велика на всіх них була!
<p>34 Бо жоден із них не терпів недостачі: бо, хто мав поле чи дім, продавали, і заплату за про́даж прино́сили,
<p>35 та й клали в ногах у апо́столів, — і роздавалося кожному, хто потре́бу в чім мав.
<p>36 Так, Йо́сип, що Варна́вою — що в перекладі є „син потіхи“ — був про́званий від апо́столів, Левит, родом кі́прянин,
<p>37 мавши поле, продав, а гроші приніс, та й поклав у ногах у апо́столів.

<h4>5</h4>
<p>1 А один чоловік, на йме́ння Ана́ній, із своєю дружи́ною Сапфі́рою, продав маєток,
<p>2 та й з ві́дома дружи́ни своєї присво́їв <i>частину</i> з заплати, а якусь там частину приніс та й поклав у ногах у апо́столів.
<p>3 І промовив Петро: „Ана́нію, чого сатана́ твоє серце напо́внив, щоб ти Духу Святому неправду сказав та присво́їв із заплати за землю?
<p>4 Хіба те, що́ ти мав, не твоє <i>все</i> було, а про́дане не в твоїй вла́ді було? Чого ж в серце своє ти цю справу поклав? Ти не лю́дям неправду сказав, але Богові!“
<p>5 Як Ана́ній зачу́в ці слова́, то впав та й умер. І обгорнув жах великий усіх, що це чули!
<p>6 Юнаки́ ж повставали, обгорну́ли його, і винесли та й поховали.
<p>7 І сталось, годин через три прийшла й дружи́на його, про випа́док нічо́го не знавши.
<p>8 І промовив до неї Петро: „Скажи мені, чи за стільки ви землю <i>оту</i> продали́?“ Вона ж відказала: „Так, за стільки“.
<p>9 До неї ж Петро: „Чому це ви змо́вилися споку́шувати Господнього Духа? Он ті входять у двері, що чоловіка твого поховали, — і тебе вони винесуть“.
<p>10 І вона зараз упала до ніг його, та й умерла. Як ввійшли ж юнаки́, то знайшли її мертвою, і, винісши, біля мужа її поховали.
<p>11 І обгорнув страх великий всю Церкву та всіх, що чули про це.
<p>12 А руками апо́столів стались знаме́на та чуда великі в наро́ді. І були́ однодушно всі в Соломоновім ґанку.
<p>13 А з сторонніх ніхто приставати не важивсь до них, але люд прославляв їх.
<p>14 І все збі́льшувалось тих, хто вірує в Господа, бе́зліч чолові́ків і жінок,
<p>15 так що хворих стали вино́сити на вулиці, та й клали на ложа та ноші, щоб, як ітиме Петро, то хоч тінь його впала б на ко́го із них.
<p>16 І бе́зліч <i>люду</i> збиралась до Єрусалиму з довко́лишніх міст, і не́сли недужих та хворих від ду́хів нечистих, — <i>і</i> були́ вони всі вздоро́влювані!
<p>17 А первосвященик, уставши, та й усі, хто був із ним, хто належав до саддуке́йської єресі, перепо́внились за́здрощами,
<p>18 і руки наклали вони на апо́столів, і до в'язниці грома́дської вкинули їх.
<p>19 Але Ангол Господній вночі відчинив <i>для них</i> двері в'язничні, і, вивівши їх, проказав:
<p>20 „Ідіть, і, ставши, говоріть до наро́ду у храмі всі слова́ цього життя“.
<p>21 Як це вчули вони, то в храм рано ввійшли і навчали. А первосвященик і ті, хто був із ним, прийшовши, скликали синедріо́н і всіх старших з Ізраїлевих синів. І послали в в'язницю, щоб їх привели́.
<p>22 А служба, прийшовши, не знайшла́ їх у в'язниці, а вернувшись, сповістила,
<p>23 говорячи: „В'язницю знайшли ми з великою пильністю за́мкнену, і сторо́жу, що при две́рях стояла; а коли відчинили, то ніко́го всере́дині ми не знайшли!“
<p>24 Як почули слова ці начальник сторожі храму та первосвященики, не могли зрозуміти вони, що́ б то сталося.
<p>25 Та прийшовши один, сповістив їх, говорячи: „Ось ті мужі, що ви їх до в'язниці всадили були, у храмі стоять та й навчають наро́д“.
<p>26 Пішов тоді старши́й сторо́жі зо слу́жбою, та й привів їх без насильства, бо боялись наро́ду, щоб їх не побили камінням.
<p>27 Припровадивши ж їх, поставили перед синедріоном. І спитався їх первосвященик, говорячи:
<p>28 „Чи ми не заборонили з погрозою вам, щоб про Те Ім'я́ не навчати? І ото, ви своєю наукою перепо́внили Єрусалим, і хочете кров Чоловіка Того припрова́дити на нас“.
<p>29 Відповів же Петро та сказали апо́столи: „Бога повинно слухатися більш, як людей!
<p>30 Бог наших отців воскресив <i>нам</i> Ісуса, Якому ви смерть були заподі́яли, повісивши на дереві.
<p>31 Його Бог підвищив Своєю прави́цею — на Начальника й Спаса, щоб дати Ізраїлеві покая́ння і про́щення гріхів.
<p>32 А тих справ Йому свідками ми й Святий Дух, що Його Бог дав тим, хто слухня́ний Йому“.
<p>33 Як зачули ж <i>оце</i>, запалилися гнівом вони, та й ра́дилися, я́к їм смерть заподі́яти?
<p>34 І встав у синедріо́ні один фарисей, Гамалії́л<f>[10]</f> на ймення, учитель Зако́ну, поважаний від усього наро́ду, та й звелів на часи́нку апо́столів ви́вести.
<p>35 І промовив до них: „Мужі ізраїльські! Поміркуйте собі про людей цих, що́ <i>з ними</i> робити ви маєте.
<p>36 Бо перед цими днями повстав був Те́вда<f>[11]</f> та й казав, що <i>великий</i> він хтось, і до нього пристало з чотириста люда. Він забитий, а всі ті, хто слухав його, розпоро́шились та оберну́лись в ніщо́.
<p>37 Після нього повстав, під час пе́репису, Галіле́янин Юда,<f>[12]</f> та й багато людей потягнув за собою. Загинув і він, а всі ті, хто слухав його, розпоро́шились.
<p>38 І тепер кажу́ вам: Відступіться від цих людей, і занеха́йте їх! Бо коли від людей оця рада чи справа ця бу́де, — розпаде́ться вона.
<p>39 А коли те від Бога, то того зруйнувати не зможете, щоб випа́дком не стати і вам богобо́рцями!“ І послухались <i>ради</i> його.
<p>40 І, покликавши <i>зно́в</i> апо́столів, вибили <i>їх</i>, наказали їм не говори́ти про Ісусове Йме́ння, та й їх відпустили.
<p>41 А вони поверта́лися з синедріо́ну, радіючи, що сподоби́лись прийняти знева́гу за Йме́ння Го́спода Ісуса.
<p>42 І щоденно у храмі й домах безупинно навчали, і звіщали Єва́нгелію Ісуса Христа.

<h4>6</h4>
<p>1 Тими ж днями, як учнів намно́жилось, зачали́ нарікати на євреїв огре́чені,<f>[13]</f> що в щоденному служі́нні їхні вдовиці зане́дбані.
<p>2 Тоді ті Дванадцять покликали багатьо́х учнів та й сказали: „Нам не ли́чить покинути Боже Слово, і служити при стола́х.
<p>3 Отож, браття, ви́глядіть із-поміж себе сімох мужів доброї слави, повних Духа Святого та мудрости, — їх поставимо на службу оцю.
<p>4 А ми перебува́тимемо за́вжди в молитві та в служі́нні слову“.
<p>5 І всім лю́дям сподо́балося оце слово, і обрали Степа́на, мужа повного віри та Духа Святого, і Пилипа, і Про́хора та Никано́ра, і Ти́мона та Парме́на, і нововірця<f>[14]</f> Миколу з Антіохії, —
<p>6 їх поставили перед апо́столів, і, помолившись, вони руки поклали на них.
<p>7 І росло Слово Боже, і ду́же мно́жилося число учнів у Єрусалимі, і дуже багато священиків були слухня́ні вірі.
<p>8 А Степан, повний віри та сили, чинив між наро́дом великі знаме́на та чуда.
<p>9 Тому дехто повстав із синагоги, що зветься ліберти́нська, і кірінейська, і олександрійська, та з тих, хто походить із Кілікі́ї та з Азії, і зачали́ сперечатись із Степа́ном.
<p>10 Але всто́яти вони не могли проти мудрости й Духа, що він Ним говорив.
<p>11 Тоді вони підмовили людей, що казали, ніби чули, як він богозневажні слова́ говорив на Мойсея та Бога.
<p>12 І людей попідбу́рювали, і старших та книжників, і, напавши, схопи́ли його, і припрова́дили в синедріо́н.
<p>13 Також свідків фальшивих поставили, які говорили: „Чоловік оцей богознева́жні слова́ безпере́стань говорить на це святе місце та проти Зако́ну.
<p>14 Бо ми чули, як він говорив, що Ісус Назаряни́н зруйнує це місце та змінить звича́ї, які передав нам Мойсей“.
<p>15 Коли всі, хто в синедріоні сидів, на нього споглянули, то бачили лице його, — як лице Ангола!

<h4>7</h4>
<p>1 Запитав тоді первосвященик: „Чи це так?“
<p>2 <i>Степан</i> же промовив: „Послухайте, мужі-браття й отці! Бог слави з'явивсь Авраамові, отцеві нашому, як він у Месопота́мії був, перше ніж оселився в Хара́ні,
<p>3 і промовив до нього: „Вийди із своєї землі та від роду свого, та й піди до землі, що тобі покажу́“.
<p>4 Тоді він вийшов із землі халдейської, та й оселився в Хара́ні. А звідти, як умер йому ба́тько, Він переселив його в землю оцю, що на ній ви живе́те тепер.
<p>5 Та спа́дщини на ній Він не дав йому навіть на крок, але обіцяв „дати її на володі́ння йому й його ро́дові по нім“, хоч дитини не мав він.
<p>6 І сказав Бог отак, що насіння його буде прихо́дьком у кра́ї чужому, і понево́лять його, і будуть гноби́ти чотириста ро́ків.
<p>7 „Але Я — сказав Бог — буду судити наро́д, що його понево́лить. Опісля́ ж вони вийдуть, і будуть служити Мені на цім місці“.
<p>8 І дав Він йому заповіта обрі́зання. І породив так Ісака, і во́сьмого дня він обрізав його. А Ісак <i>породив</i> Якова, а Яків — дванадцятьо́х патріярхів.
<p>9 А ті патріярхи поза́здрили Йо́сипові, і продали́ його до Єгипту. Але Бог був із ним,
<p>10 і його визволив від усіх його у́тисків, і дав йому благода́ть та мудрість перед фараоном, царем єгипетським, а він настановив його за правителя над Єгиптом та всім своїм домом.
<p>11 А як голод прийшов на всю землю єгипетську та ханаа́нську, та велика біда, то пожи́ви <i>тоді</i> не знахо́дили наші батьки́.
<p>12 Коли ж Яків зачув, що в Єгипті є збіжжя, то послав батьків наших уперше.
<p>13 А як удруге <i>посла́в</i>, то був пі́знаний Йо́сип братами своїми́, і фараонові знаний став Йо́сипів рід.
<p>14 Тоді Йо́сип послав, щоб покликати Якова, ба́тька свого, та всю родину свою — сімдеся́т і п'ять душ.
<p>15 І пода́вся Яків в Єгипет, та й умер <i>там</i> він сам та наші батьки.
<p>16 І їх перене́сли в Сихе́м, і покла́ли до гробу, що Авраам був купив за ці́ну срібла від синів Еммора Сихемового.
<p>17 А коли наближа́всь час обі́тниці, що нею Бог клявсь Авраамові, розрісся наро́д і намно́жився в Єгипті,
<p>18 аж поки настав інший цар ув Єгипті, що не знав <i>уже</i> Йо́сипа.
<p>19 Він хитро наш люд обманив, і силою змушував наших отців викидати дітей своїх, щоб вони не лишались живі.
<p>20 Того ча́су родився Мойсей, і га́рний він був перед Богом. Він годо́ваний був у домі батька свойо́го три місяці.
<p>21 А коли він був ви́кинений, то дочка фараона забрала його, та й за сина собі його викохала.
<p>22 І Мойсей був навче́ний всієї премудрости єгипетської, і був міцни́й у словах та в ділах своїх.
<p>23 А коли йому спо́внилося сорок ро́ків, йому спало на серце відві́дати братів своїх, синів Ізраїлевих.
<p>24 Як угле́дів же він, що одно́му <i>з них</i> ді́ється кривда, заступився, і відомсти́в за окри́вдженого, убивши єги́птянина.
<p>25 Він же ду́мав, що брати́ розуміють, що рукою його Бог дає їм визво́лення, та не зрозуміли вони.
<p>26 А наступного дня, як сварились вони, він з'явився й хотів погоди́ти їх, кажучи: „Люди, ви — браття, чого один о́дного кривдите?“
<p>27 А той, що ближнього кривдив, його відіпхну́в та сказав: „Хто наставив над нами тебе за старшо́го й суддю?
<p>28 Чи хочеш убити <i>й</i> мене, як учора вбив ти єги́птянина?“
<p>29 І втік Мойсей через слово оце, і стався прихо́дьком у землі мадія́мській, де зродив двох синів.
<p>30 А коли сорок ро́ків проминуло, то з'явивсь йому Ангол Господній у по́лум'ї куща́ огняно́го в пустині Сінайської гори.
<p>31 А Мойсей, як побачив, дивувався з видіння. А коли підійшов, щоб розглянути, був голос Господній до нього:
<p>32 „Я Бог отців твоїх, — Бог Авраамів, і Бог Ісаків, і Бог Яковів!“ І затрусився Мойсей, і не відваживсь погля́нути...
<p>33 І промовив до нього Господь: „Скинь взуття́ з своїх ніг, бо те місце, на якому стоїш, то святая земля!
<p>34 Добре бачив Я у́тиск наро́ду Свого, що в Єгипті, і стогін його Я почув, і зійшов, щоб їх ви́зволити. Тепер ось іди, — Я пошлю до Єгипту тебе“.
<p>35 Цього Мойсея, що його відцурались вони, сказавши: „Хто наставив тебе за старшо́го й суддю“, цього Бог через Ангола, якому з'явився в кущі, послав за старшо́го й визво́льника.
<p>36 Він їх вивів, чуда й знаме́на вчинивши в землі єгипетській, і на Червоному морі, і сорок ро́ків у пустині.
<p>37 Це той Мойсей, що прорік Ізраїлевим синам: „Госпо́дь Бог вам підійме Пророка від ваших братів, як мене, — Його слухайте!“
<p>38 Це той, що в пустині на зборах був з Анголом, який промовляв йому на Сінайській горі, та з отцями нашими, і що прийняв він живі слова́, щоб <i>їх</i> нам передати;
<p>39 що його не хотіли отці наші слу́хати, але відіпхнули, і звернулися серцем своїм до Єгипту,
<p>40 промовивши до Ааро́на: „Зроби нам богів, які йшли б перед нами, бо не знаємо, що́ сталося з тим Мойсеєм, який вивів нас із кра́ю єгипетського“.
<p>41 І зробили вони тими днями теля, — і бовва́нові жертви прино́сили та веселилися з діл своїх рук.
<p>42 Але Бог відвернувся від них, і попусти́в їх вклонятися силі небесній, як написано в книзі Пророків: „Чи зако́лення й жертви Мені ви прино́сили сорок ро́ків у пустині, о доме Ізраїлів?
<p>43 Ви ж носили наме́та Моло́хового, і зорю вашого бога Ромфа́на,<f>[15]</f> зображення, що їх ви зробили, щоб вклонятися їм. Через те запрова́джу вас аж за Вавилон!“
<p>44 У наших отців на пустині була скинія свідо́цтва, як Той ізвелів, Хто Мойсею казав, щоб зробив її за зразком, якого він бачив.
<p>45 Її наші отці й узяли, і вне́сли з Ісусом у землю наро́дів, яких вигнав Бог з-перед обличчя наших отців, аж до ча́су Давида.
<p>46 Він у Бога знайшов благода́ть, і просив, щоб оселю знайти для Бога Якова.
<p>47 І Соломон збудував Йому дім.
<p>48 Але не в рукотворнім Всевишній живе, як говорить пророк:
<p>49 „Мені небо — престол, а земля — то підніжок ногам Моїм! Який Мені дім ви збудуєте, — говорить Господь, — або місце яке для Мого відпочинку?
<p>50 Хіба не рука Моя все́ це створила?“
<p>51 О ви, твердошиї, люди серця й вух необрізаних! Ви за́вжди противитесь Духові Святому, як ваші батьки, так і ви!
<p>52 Котро́го з пророків батьки ваші не переслідували? Вони ж тих повбивали, хто звіщав прихід Праведного, Якому тепер ви сталися зрадниками та убійниками,
<p>53 ви, що Зако́на оде́ржали через зарядження Анголів, та не зберігали його!“
<p>54 Як зачули ж оце, вони запали́лися гнівом у серцях своїх, і скрегота́ли зубами на нього.
<p>55 А <i>Степан</i>, повний Духа Святого, на небо споглянув, — і побачив Божу славу й Ісуса, що по Божій правиці стояв,
<p>56 і промовив: „Ось я бачу відчи́нене небо, і Сина Лю́дського, що по Божій правиці стоїть!“
<p>57 Та вони гучни́м голосом стали кричати та ву́ха собі затуляти, та й кинулися однодушно на нього!...
<p>58 І за місто вони його ви́вели, і зачали́ побивати камінням його. А свідки плащі свої склали в ногах юнака́, який звався Са́влом.
<p>59 І побивали камінням Степа́на, що молився й казав: „Господи Ісусе, — прийми духа мого!“
<p>60 Упавши ж навко́лішки, скрикнув голосом гучни́м: „Не залічи́ їм, о Господи, цього гріха́!“ І, промовивши це, він спочив.

<h4>8</h4>
<p>1 А Савл похваляв його вби́вство. І утиск великий постав того дня проти єрусалимської Церкви, і всі, крім апо́столів, розпоро́шилися по краях юдейських та самарійських.
<p>2 І поховали Степа́на му́жі побожні, і плакали ревно за ним.
<p>3 А Савл нищив Церкву, — вдирався в доми́, витягав чоловіків і жінок та давав до в'язниці.
<p>4 Ходили тоді розпоро́шенці,<f>[16]</f> та <i>Боже</i> Слово благовісти́ли.
<p>5 Ось Пилип прийшов до самарійського міста, і проповідував їм про Христа.
<p>6 А люди вважали на те, що Пилип говорив, і згідно слухали й бачили чу́да, які він чинив.
<p>7 Із багатьох бо, що мали їх, ду́хи нечисті вихо́дили з криком великим, і багато розсла́блених та кривих уздорови́лися.
<p>8 І радість велика в тім місті була́!
<p>9 Був один чоловік, на ім'я́ <i>йому́</i> Си́мон, що до того в цім місті займавсь ворожби́тством та дурив самарійський наро́д, видаючи себе за якогось великого.
<p>10 Його слухали всі, — від найменшого аж до найбільшого, кажучи: „Він — сила Божа, що зветься велика!“
<p>11 Його ж слухалися, бо він їх довший час дивував ворожби́тством.
<p>12 Та коли йняли віри Пилипові, що благовістив про Боже Царство й Ім'я́ Ісуса Христа, чоловіки й жінки охристи́лися.
<p>13 Увірував навіть сам Си́мон, і, охристившись, тримався Пилипа; а бачивши чуда й знаме́на великі, він дуже дивувався.
<p>14 Як зачули ж апо́столи, які в Єрусалимі були, що Боже Слово прийняла́ Самарі́я, то послали до них Петра та Івана.
<p>15 А вони, як прийшли, помолились за них, щоб Духа Святого вони прийняли́,
<p>16 бо ще ні на о́дного з них Він не схо́див, а були вони тільки охрищені в Ім'я́ Господа Ісуса.
<p>17 Тоді на них руки поклали, і прийняли́ вони Духа Святого!
<p>18 Як побачив же Си́мон, що через наклада́ння апо́стольських рук Святий Дух подається, то приніс він їм гроші,
<p>19 і сказав: „Дайте й мені таку вла́ду, щоб той, на кого́ покладу́ <i>свої</i> руки, одержав би Духа Святого!“
<p>20 Та промовив до нього Петро: „Нехай згине з тобою те срібло твоє, бо ти ду́мав набути дар Божий за гроші!
<p>21 У цім ділі нема тобі частки ні уділу, бо серце твоє перед Богом не слушне.
<p>22 Тож покайся за це лихе ді́ло своє, і проси Господа, — може про́щений буде тобі за́мір серця твого!
<p>23 Бо я бачу, що ти пробува́єш у жо́вчі гіркі́й та в пу́тах неправди“.
<p>24 А Си́мон озвався й сказав: „Помоліться за мене до Господа, щоб мене не спіткало нічого з того, про що ви говорили“.
<p>25 А вони ж, засвідчивши, і Слово Господнє звістивши, повернулись до Єрусалиму, і звіщали Єва́нгелію в багатьох самарійських осе́лях.
<p>26 А ангол Господній промовив Пилипові, кажучи: „Устань та на пі́вдень іди, на дорогу, що від Єрусалиму до Га́зи спускається, — порожня вона“.
<p>27 І, вставши, пішов він. І ось муж етіо́пський, скопе́ць, вельможа Канда́ки, цариці етіопської, що був над усіма́ її ска́рбами, що до Єрусалиму прибув поклонитись,
<p>28 вертався, і, сидючи́ на пово́зі своїм, читав пророка Ісаю.
<p>29 А Дух до Пилипа промовив: „Підійди, та й пристань до цього пово́зу“.
<p>30 Пилип же підбіг і почув, що той читає пророка Ісаю, та й спитав: „Чи розумієш, що́ ти читаєш?“
<p>31 А той відказав: „Як же мо́жу, як ніхто не напу́тить мене?“ І впросив він Пилипа піднятись та сісти з ним.
<p>32 А слово Писа́ння, що його він читав, було це: „Як вівцю́ на заріз Його ве́дено, і як ягня супроти стрижія́ безголосе, так Він не відкрив Своїх уст!
<p>33 У прини́женні суд Йому віднятий був, а про рід Його хто розповість? Бо життя Його із землі забирається“.
<p>34 Відізвався ж скопе́ць до Пилипа й сказав: „Благаю тебе, — це про ко́го говорить пророк? Чи про себе, чи про іншого кого?“
<p>35 А Пилип відкрив у́ста свої, і, зачавши від цього Писа́ння, благовістив про Ісуса йому.
<p>36 І, як шляхо́м вони їхали, прибули́ до якоїсь води. І озвався скопець: „Ось вода. Що мені заважає христитись?“
<p>37 А Пилип відказав: „Якщо віруєш із повного серця свого, то можна“. А той відповів і сказав: „Я вірую, що Ісус Христос — то Син Божий!“
<p>38 І звелів, щоб по́віз спинився. І оби́два — Пилип та скопе́ць — увійшли до води, і охристив він його.
<p>39 А коли вони вийшли з води, Дух Господній Пилипа забрав, і скопе́ць уже більше не бачив його. І він їхав, радіючи, шляхом своїм.
<p>40 А Пилип опинився в Азо́ті, і, переходячи, звіщав Єва́нгелію всім містам, аж поки прийшов у Кесарі́ю.

<h4>9</h4>
<p>1 А Савл, іще дишучи грізьбою й убивством на учнів Господніх, приступивши до первосвященика,
<p>2 попросив від нього листи́ у Дама́ск синагогам, щоб, коли зна́йде яких чоловіків та жінок, що тієї дороги вони, то зв'язати й приве́сти до Єрусалиму.
<p>3 А коли він ішов й наближа́вся до Дамаску, то ось нагло ося́яло світло із неба його,
<p>4 а він повали́вся на землю, і голос почув, що йому говорив: „Са́вле, Са́вле, — чому́ ти Мене переслідуєш?“
<p>5 А він запитав: „Хто Ти, Пане?“ А Той: „Я Ісус, що Його переслідуєш ти. Трудно тобі бити ногою колючку!“<f>[17]</f>
<p>6 А він, затрусившися та налякавшися, каже: „Чого, Господи, хочеш, щоб я вчинив?“ А до нього Господь: „Уставай, та до міста подайся, а <i>там</i> тобі скажуть, що́ маєш робити!“
<p>7 А люди, що йшли з ним, онімілі стояли, бо вони чули голос, та ніко́го не бачили.
<p>8 Тоді Савл підвівся з землі, і хоч очі розплю́щені мав, ніко́го не бачив... І за руку його повели́ й привели́ до Дамаску.
<p>9 І три дні невидю́щий він був, і не їв, і не пив.
<p>10 А в Дама́ску був учень один, на йме́ння Ана́ній. І Господь у видінні промовив до нього: „ Ана́нію!“ А він відказав: „Ось я, Господи!“
<p>11 Господь же до нього: „Устань, і піди на вулицю, що Про́стою зветься, і пошукай в домі Юдовім Са́вла на йме́ння, тарся́нина, ось бо він мо́литься,
<p>12 і мужа в видінні він бачив, на йме́ння Ананія, що <i>до нього</i> прийшов і руку на нього поклав, щоб став він видю́щий“.
<p>13 Відповів же Ана́ній: „Чув я, Господи, від багатьох про цього́ чоловіка, скільки зла він учинив в Єрусалимі святим Твоїм!
<p>14 І тут має вла́ду від первосвящеників, щоб в'язати усіх, хто кли́че Ім'я́ Твоє“.
<p>15 І промовив до нього Господь: „Іди, бо для Мене — посу́дина ви́брана він, щоб носити Ім'я́ Моє перед наро́дами, і царями, і синами Ізраїля.
<p>16 Бо Я покажу́ йому, скільки має він витерпіти за Ім'я́ Моє“.
<p>17 І Ананій пішов, і до дому ввійшов, і руки поклавши на нього, промовив: „Са́вле брате, Господь Ісус, що з'явився тобі на дорозі, якою ти йшов, послав <i>ось</i> мене, щоб став ти видю́щий, і напо́внився Духа Святого!“
<p>18 І хвилі тієї відпала з очей йому ніби луска́, і зараз видю́щий він став... І, вставши, охристився,
<p>19 і, прийнявши поживу, на силах зміцнів.
<p>20 І він зараз зачав у синагогах звіщати про Ісуса, що Він — Божий Син,
<p>21 І дивом усі дивувалися, хто чув, і говорили: „Хіба це не той, що переслідував в Єрусалимі визна́вців оцього Ім'я́, та й сюди не на те він прибув, щоб отих пов'язати й приве́сти до первосвящеників?“
<p>22 А Савл іще більше зміцнявся, і непокоїв юдеїв, що в Дамаску жили, удово́днюючи, що Той — то Христос.
<p>23 А як ча́су минуло доволі, юдеї змовилися його вбити,
<p>24 та Са́влові стала відо́ма їхня змова. А вони день і ніч чатува́ли в воро́тях, щоб убити його.
<p>25 Тому учні забрали його вночі, та й із муру спустили в коші́.
<p>26 А коли він до Єрусалиму прибув, то силкува́вся пристати до учнів, та його всі ляка́лися, не вірячи, що він учень.
<p>27 Варнава тоді взяв його та й привів до апо́столів, і їм розповів, як дорогою той бачив Господа, і як Він йому промовляв, і як сміли́во навчав у Дамаску в Ісусове Йме́ння.
<p>28 І він із ними входив і вихо́див до Єрусалиму, і відважно звіщав в Ім'я́ Господа.
<p>29 Він також розмовляв й сперечався з огре́ченими, а вони намагалися вбити його.
<p>30 Тому браття, довідавшися, відвели́ його до Кесарі́ї, і до Та́рсу його відіслали.
<p>31 А Церква по всій Юдеї, і Галілеї, і Самарі́ї мала мир, будуючись і ходячи в стра́сі Господньому, і сповня́лася втіхою Духа Святого.
<p>32 І сталося, як Петро всіх обходив, то прибув і до святих, що ме́шкали в Лі́дді.
<p>33 Знайшов же він там чоловіка одно́го, на йме́ння Ене́й, що на ліжку лежав вісім років, — він розсла́блений був.
<p>34 І промовив до нього Петро: „Енею, тебе вздоровляє Ісус Христос. Уставай, і постели́ собі сам!“ І той зараз устав.
<p>35 І його оглядали усі, хто мешкав у Лі́дді й Саро́ні, які навернулися до Господа.
<p>36 А в Йоппі́ї була одна у́чениця, на ймення Таві́та,<f>[18]</f> що в перекладі Са́рною зветься. Вона повна була добрих вчинків та ми́лостині, що чинила.
<p>37 І трапилося тими днями, що вона занедужала й умерла. Обмили ж її й покла́ли в го́рниці.
<p>38 А що Лі́дда лежить недалеко Йоппі́ї, то учні, прочувши, що в ній пробуває Петро, послали до нього двох му́жів, що благали: „Не гайся прибути до нас!“
<p>39 І, вставши Петро, пішов із ними. А коли він прибув, то ввели його в го́рницю. І обступили його всі вдови́ці, плачучи та показуючи <i>йому</i> су́кні й плащі, що їх Сарна робила, як із ними була́.
<p>40 Петро ж із кімна́ти всіх ви́провадив, і, ставши навко́лішки, помолився, і, звернувшись до тіла, промовив: „Тавіто, вставай!“ А вона свої очі розплю́щила, і сіла, уздрівши Петра.
<p>41 Він же руку подав <i>їй</i>, і підвів її, і закли́кав святих і вдовиць, та й поставив живою її.
<p>42 А <i>це</i> стало відо́ме по ці́лій Йоппі́ї, і багато-хто в Господа ввірували.
<p>43 І сталось, що він багато днів пробув у Йоппі́ї, в одно́го гарбарника Си́мона.

<h4>10</h4>
<p>1 Проживав же один чоловік у Кесарі́ї, на йме́ння Корни́лій, сотник по́лку, що звавсь Італійським.
<p>2 З усім домом своїм він побожний був та богобійний, подавав людям щедру ми́лостиню, і за́вжди Богові молився.
<p>3 Явно він у видінні, десь коло години дев'ятої<f>[19]</f> дня, бачив Ангола Божого, що до нього зійшов і промовив йому: „Корни́лію!“
<p>4 Він поглянув на нього й жахнувся, й сказав: „Що, Господи?“ Той же йому відказав: „Моли́тви твої й твоя ми́лостиня перед Богом згадалися.
<p>5 Тепер же пошли до Йоппі́ї людей, та й приклич Си́мона, що зветься Петром.
<p>6 Він гостює в одно́го гарбарника Си́мона, що дім має при морі. Він скаже тобі, що́ ти маєш робити“.
<p>7 Коли ж Ангол, що йому говорив, відійшов, той закликав двох із своїх слуг домо́вих, і вояка́ богобійного з тих, що служили при ньому,
<p>8 і розповів їм усе та й послав їх в Йоппі́ю.
<p>9 А наступного дня, як у дорозі були́ вони та наближа́лись до міста, Петро вийшов на го́рницю, щоб помолитись, о годині десь шостій.
<p>10 І став він голодний, і їсти схотів. Як йому ж готували, захо́плення на нього найшло,
<p>11 і бачить він небо відкрите, і якуюсь посу́дину, що схо́дила, немов простира́ло велике, яка, за чотири кінці прив'язана, спускалась додолу.
<p>12 У ній же знахо́дились чотириногі всілякі, і зе́мне гаддя, і небесні пташки́.
<p>13 І голос почувся до нього: „Устань, заколи, Петре, і їж!“
<p>14 А Петро відказав: „Жа́дним способом, Господи, — бо ніко́ли не їв я нічого оги́дного чи то нечистого!“
<p>15 І знов голос удруге до нього: „Що від Бога очи́щене, не вважай за оги́дне того́!“
<p>16 І це сталося тричі, і посу́дина знов була взята на небо.
<p>17 Як Петро ж у собі бенте́жився, що́ б то значило те видіння, що бачив, то ось посланці́ від Корнилія, розпитавши про Си́монів дім, спинилися перед ворі́тьми,
<p>18 і спиталися, крикнувши: „Чи то тут сидить Си́мон, що зветься Петро?“
<p>19 Як Петро ж над видінням роздумував, Дух промовив до нього: „Онде три чоловіки шукають тебе.
<p>20 Але встань і зійди, і піди з ними без жодного су́мніву, бо то Я їх послав!“
<p>21 І зійшовши Петро до тих му́жів, промовив: „Ось я той, що його ви шукаєте. З якої причини прийшли ви?“
<p>22 А вони відказали: „Сотник Корни́лій, муж праведний та богобійний, слави доброї в усього люду юдейського, святим а́нголом був у видінні наставлений, щоб до дому свого покли́кати тебе та послухати слів твоїх“.
<p>23 Тоді він покликав й гостинно прийняв їх. А другого дня він устав та й із ними пішов; також дехто з братів із Йоппі́ї пішли з ним.
<p>24 І назавтра прийшли вони до Кесарі́ї. А Корнилій чекав їх, рідню й близьких дру́зів покликавши.
<p>25 А як увіходив Петро, Корнилій зустрінув його, і до ніг йому впав і вклонився.
<p>26 Та Петро його підвів, промовляючи: „Устань, бо й сам я люди́на!“
<p>27 І, розмовляючи з ним, увійшов, і знайшов багатьох, що зібралися,
<p>28 і промовив до них: „Ви знаєте, що не вільно юдеєві приставати й прихо́дити до чужани́ці. Та відкрив мені Бог, щоб я жодну люди́ну не мав за огидну чи то за нечисту.
<p>29 Тому я без вага́ння прибув, як покликано. Тож питаю я вас: З якої причини ви слали по мене?“
<p>30 А Корни́лій сказав: „Четвертого дня аж до цієї години я по́стив, а о дев'ятій годині молився я в домі своїм. І ото, перед мене став муж у блискучій одежі
<p>31 й сказав: „Корнилію, почута молитва твоя, і твої ми́лостині перед Богом згадалися.
<p>32 Тож пошли до Йоппі́ї, і приклич Си́мона, що зветься Петром. Він гостює в гарба́рника Си́мона, у госпо́ді край моря, — він при́йде й розпові́сть тобі“.
<p>33 Я зараз по тебе послав, — ти добре зробив, що прийшов. Тож тепер перед Богом ми всі стоїмо́, щоб почути все те, що Господь наказав був тобі“.
<p>34 А Петро відкрив у́ста свої та й промовив: „Пізнаю́ я поправді, що „не дивиться Бог на обличчя“,<f>[20]</f>
<p>35 але в кожнім наро́ді приємний Йому, хто боїться Його й чинить праведність.
<p>36 Він слово послав для Ізраїлевих синів, благові́стячи мир через Ісуса Христа, що Госпо́дь Він усім.
<p>37 Ви знаєте справу, що по всій Юдеї була й зачала́сь з Галілеї, після хрищення, що Іван проповідував,
<p>38 Ісуса, що був із Назаре́ту, як помазав Його Святим Духом і силою Бог. І ходив Він, добро чинячи й усіх уздоро́влюючи, кого поневолив диявол, бо Бог був із Ним.
<p>39 І ми свідки всьому, що́ Він учинив у Юдейському кра́ї та в Єрусалимі, — та вбили Його, на дереві повісивши.
<p>40 Але Бог воскресив Його третього дня, і дав Йому, щоб з'явився,
<p>41 не всьому наро́дові, але наперед Богом вибраним свідкам, нам, що з Ним їли й пили, як воскрес Він із мертвих.
<p>42 І Він нам звелів, щоб наро́дові ми проповідували та засві́дчили, що то Він є призначений Богом Суддя для живих і для мертвих.
<p>43 Усі пророки свідку́ють про Нього, що кожен, хто вірує в Нього, одержить про́щення гріхів Його Йме́нням“.
<p>44 Як Петро говорив ще слова́ ці, зли́нув Святий Дух на всіх, хто слухав слова́.
<p>45 А обрі́зані віруючі, що з Петром прибули́, здивувалися дивом, що дар Духа Святого пролився також на пога́н!
<p>46 Бо чули вони, що мовами <i>різними</i> ті розмовляли та Бога звели́чували... Петро тоді відповів:
<p>47 „Чи хто може заборонити христитись водою оцим, що оде́ржали Духа Святого, як і ми?“
<p>48 І звелів охриститися їм у Йме́ння Ісуса Христа. Тоді просили його позостатися в них кілька днів.

<h4>11</h4>
<p>1 Почули ж апо́столи й браття, що в Юдеї були, що й погани прийняли́ Слово Боже.
<p>2 І, як Петро повернувся до Єрусалиму, з ним стали змагатися ті, хто з обрі́зання,
<p>3 кажучи: „Чого́ ти ходив до людей необрі́заних та споживав із ними?“
<p>4 Петро ж розпочав і їм розповів за порядком, говорячи:
<p>5 „Був я в місті йоппі́йськім і молився, і бачив в захо́пленні видіння: якась посу́дина схо́дила, немов простира́ло велике, яка, за чотири кінці прив'я́зана, спускалася з неба й підійшла аж до мене.
<p>6 Зазирнувши до неї, я поглянув, і побачив <i>там</i> чотириногих землі, і звірів, і гаддя, і небесних пташок.
<p>7 І голос почув я, що мені промовляв: „Устань, Петре, заколи та й їж!“
<p>8 А я відказав: „Жодним способом, Господи, — бо ніко́ли нічого оги́дного чи то нечистого в у́ста мої не вхо́дило!“
<p>9 І відповів мені голос із неба вдруге: „Що від Бога очищене, не вважай за оги́дне того́!“
<p>10 І це сталося тричі, і все знов було взяте на небо.
<p>11 І ось три чоловіки, посланці з Кесарі́ї до мене, перед домом, де був я, спинилися за́раз.
<p>12 І сказав мені Дух іти з ними без жодного сумніву. Зо мною ж пішли й оці шестеро браття, і ввійшли ми до дому <i>того</i> чоловіка.
<p>13 І він нам розповів, як у домі своїм бачив ангола, який став і сказав: „Пошли до Йоппі́ї, та приклич <i>того</i> Си́мона, що зветься Петром,
<p>14 він слова́ тобі скаже, якими спасешся <i>і</i> ти, і ввесь дім твій“.
<p>15 А як я промовляв, зли́нув на них Святий Дух, як споча́тку й на нас.
<p>16 І я згадав слово Господнє, як Він говорив: „Іван ось водою христив, ви ж охрищені будете Духом Святим“.
<p>17 Отож, коли Бог дав одна́ковий дар їм, як і нам, що ввірували в Господа Ісуса Христа, то хто́ ж я такий, щоб міг заперечити Богові?“
<p>18 І, почувши таке, замовкли вони, і Бога хвалили, говорячи: „Отож, і поганам Бог дав покая́ння в життя!“
<p>19 А ті, хто розпоро́шився від переслідування, що зняло́ся було через Степа́на, перейшли навіть до Фінікі́ї, і Кі́пру, і Антіохі́ї, не звіщаючи сло́ва ніко́му, крім юдеїв.
<p>20 А між ними були мужі деякі з Кіпру та з Кіріне́ї, що до Антіохі́ї прийшли, і промовляли й до греків, благові́стячи про Господа Ісуса.
<p>21 І Господня рука була з ними; і велике число <i>їх</i> увірувало, і навернулось до Господа!
<p>22 І вістка про них досягла́ до вух єрусали́мської Церкви, і до Антіохі́ї послали Варнаву.
<p>23 А він, як прийшов і благодать Божу побачив, звеселився, і всіх став просити, щоб серцем рішучим трималися Господа.
<p>24 Бо він добрий був муж, повний Духа Святого та віри. І прилучилось багато наро́ду до Господа!
<p>25 Після того подався Варна́ва до Та́рсу, щоб Са́вла шукати.
<p>26 А знайшовши, привів в Антіохі́ю. І збирались у Церкві вони цілий рік, і навчали багато народу, і в Антіохі́ї найперш християнами на́звано учнів.
<p>27 Прибули́ ж тими днями пророки від Єрусалиму до Антіохі́ї.
<p>28 І встав один з них, на йме́ння Ага́в, і Духом прорік, що голод великий у ці́лому світі настане, як за Кла́вдія був.<f>[21]</f>
<p>29 Тоді учні, усякий із своєї спроможности, постановили послати допомогу братам, що в Юдеї жили.
<p>30 Що й зробили, через руки Варнави та Са́вла, пославши до старших.

<h4>12</h4>
<p>1 А Цар І́род<f>[22]</f> тоді підні́с руки, щоб декого з Церкви гноби́ти.
<p>2 І мечем він стяв Якова, брата Іванового.
<p>3 А бачивши, що подо́балося <i>це</i> юдеям, він задумав схопи́ти й Петра. Були ж дні Опрі́сноків.
<p>4 І, схопи́вши його, посадив до в'язниці, і передав чотирьом чвіркам воякі́в, щоб його стерегли, бажаючи вивести людям його по Па́сці.
<p>5 Отож, у в'язниці Петра стерегли, а Церква ре́вно молилася Богові за нього.
<p>6 А як Ірод хотів його ви́вести, Петро спав тієї ночі між двома́ вояка́ми, закутий у два ланцюги́, і сторо́жа пильнувала в'язницю при две́рях.
<p>7 І ось ангол Господній з'явився, і в в'язниці засяяло світло. І, доторкнувшись до боку Петрового, він збудив його, кажучи: „Мерщі́й встава́й!“ І ланцюги́ йому з рук поспада́ли.
<p>8 А ангол до нього промовив: „Підпережи́ся, і взуй санда́лі свої“. І він так учинив. І каже йому: „Зодягнися в плаща свого, та й за мною йди“.
<p>9 І, вийшовши, він ішов услід за ним, і не знав, чи то правда, що робилось від ангола, бо ду́мав, що видіння він бачить.
<p>10 Як сторо́жу минули вони першу й другу, то прийшли до залізної брами, що до міста веде, — і вона відчинилась сама ім. І, вийшовши, пройшли одну вулицю, — і відступив ангол зараз від нього.
<p>11 Сказав же Петро, оприто́мнівши: „Тепер знаю правдиво, що Господь послав Свого ангола, і видер мене із рук Іродових та від усього чека́ння народу юдейського“.
<p>12 А зміркувавши, він прийшов до сади́би Марії, матері Івана, званого Ма́рком, де багато зібралося й молилося.
<p>13 І як Петро в фіртку брами постукав, то вийшла послухати служни́ця, що звалася Ро́да,
<p>14 та голос Петрів розпізнавши, вона з радощів не відчинила воріт, а прибігши, сказала, що Петро при воро́тях стоїть!
<p>15 А вони їй сказали: „Чи ти навісна́?“ Та вона запевняла <i>своє́</i>, що є так. Вони ж говорили: „То ангол його!“
<p>16 А Петро й далі стукав. Коли ж відчинили, вони його вгледіли та й дивувалися.
<p>17 Махнувши ж рукою до них, щоб мовчали, він їм розповів, як Господь його вивів із в'язниці. І сказав: „Сповістіть про це Якова й браттю“. І, вийшовши, він до іншого місця пішов.
<p>18 Коли ж настав день, поміж вояка́ми зчинилась велика тривога, що́ то сталось з Петром.
<p>19 А Ірод, пошукавши його й не знайшовши, віддав варту під суд, і звелів їх стра́тити. А сам із Юдеї відбув в Кесарі́ю, і <i>там</i> перебува́в.
<p>20 А І́род розгніваний був на тиря́н та сидо́нян. І вони однодушно до нього прийшли, і вблагали царсько́го постельника Вла́ста, та й миру просили, бо їхня земля годувалась з царсько́ї.
<p>21 Дня ж призначеного І́род убрався в одежу царську́, і на підвищенні сів та й до ни́х говорив.
<p>22 А на́товп кричав: „Голос Божий, а не лю́дський!“
<p>23 І ангол Господній ура́зив знена́цька його, бо він не віддав слави Богові. І черва́ його з'їла, і він умер.
<p>24 Слово ж Боже росло та помно́жувалось.
<p>25 А Варнава та Савл, службу виконавши, повернулись із Єрусалиму, узявши з собою Івана, що про́званий Ма́рком.

<h4>13</h4>
<p>1 А в Антіохі́ї, у та́мошній Церкві були ці пророки та вчителі́: Варнава й Семен, званий Ні́ґер, і кіріне́янин Луцій, і Манаї́л, що був вигодуваний із тетра́рхом Іродом, та ще Савл.
<p>2 Як служили ж вони Господе́ві та по́стили, прорік Святий Дух: „Відділіть Варнаву та Са́вла для Мене на справу, до якої покликав Я їх!“
<p>3 Тоді, попо́стивши та помолившись, вони руки поклали на них, і відпустили.
<p>4 Вони ж, послані бувши від Духа Святого, прийшли в Селевкі́ю, а звідти до Кіпру відпли́нули.
<p>5 Як були ж в Саламі́ні, то звіщали вони Слово Боже по синагогах юдейських; до по́слуг же мали й Івана.
<p>6 А коли перейшли аж до Па́фи ввесь о́стрів, то знайшли ворожби́та одно́го, лжепророка юде́янина, йому на ім'я́ Варісу́с.
<p>7 Він був при проко́нсулі Сергії Па́влі, чоловіку розумнім. Той закликав Варнаву та Са́вла, і прагнув послухати Божого Слова.
<p>8 Але їм опирався Елі́ма<f>[23]</f> ворожби́т той, — бо ім'я́ його перекладається так, — і намагавсь відвернути від віри проко́нсула.
<p>9 Але Савл, що й Павло він, перепо́внився Духом Святим і на нього споглянув,
<p>10 і промовив: „О сину дияволів, повний всякого пі́дступу та всілякої злости, ти во́рогу всякої правди! Чи не перестанеш ти плутати про́стих Господніх доріг?
<p>11 І тепер ось на тебе Господня рука, — ти станеш сліпий, і сонця бачити не будеш до ча́су!“ І миттю обняв того мо́рок та те́мрява, і став він ходити навпо́мацки та шукати повода́тора.
<p>12 Тоді той проко́нсул, як побачив, що́ сталося, увірував, і дивувався науці Господній!
<p>13 І, як від Па́фа Павло й ті, хто з ним був, відпливли́, то вони прибули́ в Памфілійську Пергі́ю. А Іван, відлучившись від них, повернувся до Єрусалиму.
<p>14 А вони, пішовши з Пергії, прийшли до Пісідійської Антіохії, і дня суботнього до синагоги ввійшли й посідали.
<p>15 А по відчита́нні Зако́ну й Пророків, старші́ синагоги послали до них, переказуючи: „Мужі-браття, якщо маєте слово потіхи для люду, промовте!“
<p>16 Тоді Павло встав, і давши знака рукою, промовив: „Послухайте, мужі ізра́їльтяни, та ви, богобійні!
<p>17 Бог цих Ізраїлевих людей вибрав <i>Собі</i> отців наших, і підвищив наро́д, як він перебува́в у єгипетськім кра́ї, і рукою поту́жною вивів їх із нього,
<p>18 і літ із сорок Він їх годував у пустині,
<p>19 а вигубивши сім наро́дів в землі ханаа́нській, поділив жеребко́м їхню землю між ними,
<p>20 ма́йже що по чотириста й п'ятидесяти ро́ках. Після того аж до Самуїла пророка Він їм суддів дава́в.
<p>21 А потім забажали царя, і Бог дав їм Сау́ла, сина Кі́сового, мужа з Веніями́нового племени, на чотири десятки років.
<p>22 А його віддаливши, поставив царем їм Дави́да, про якого й сказав, засвідчуючи: „Знайшов Я Давида, сина Єссе́євого, чоловіка за серцем Свої́м, що всю волю Мою він виконувати бу́де“.
<p>23 За обітницею, із його насіння підняв Бог Ісуса, як спасі́ння Ізраїлеві,
<p>24 як Іван — перед самим прихо́дом Його — усьо́му наро́дові Ізраїлевому проповідував хрищення на покая́ння.
<p>25 А коли свою путь Іван виконав, то він промовляв: „Я не Той, за Кого́ ви мене вважаєте, але йде он за мною, що Йому розв'язати ремінця́ від узуття́ Його я недостойний“.
<p>26 Мужі-браття, сини роду Авраамового, та хто богобоя́зний із вас! Для вас було по́слане слово спасі́ння цього́.
<p>27 Бо ме́шканці Єрусалиму та їхня старши́на Його не пізнали, а пророчі слова — які щосуботи читаються — вони спо́внили при́судом,
<p>28 і хоч жа́дної провини смерте́льної <i>в Ісусі</i> вони не знайшли, все ж просили Пилата вбити Його.
<p>29 Коли ж усе ви́повнилось, що про Нього написане, то зняли <i>Його</i> з дерева, та й до гробу поклали.
<p>30 Але Бог воскресив Його з мертвих!
<p>31 Він з'являвся багато днів тим, що були поприхо́дили з Ним із Галілеї до Єрусалиму, і що тепер вони свідки Його перед лю́дьми.
<p>32 І ми благовістимо́ вам ту обі́тницю, що да́на була нашим отцям,
<p>33 що її <i>нам</i>, їхнім дітям, Бог виконав, воскресивши Ісуса, як написано в другім псалмі: „Ти Мій Син, — Я сьогодні Тебе породив!“
<p>34 А що Він воскресив Його з мертвих, щоб більш не вернувся в зотлі́ння, те так заповів: „Я дам вам ті милості, що <i>обіцяні</i> вірно Давиду були!“
<p>35 Тому́ то й деінде говорить: „Не даси Ти Своєму Святому побачити тлі́ння!“
<p>36 Бо Давид, що ча́су свого послужив волі Божій, спочив, і злучився з отцями своїми, і тлі́ння побачив.
<p>37 Але Той, що Бог воскресив Його з мертвих, тлі́ння не побачив.
<p>38 Отже, мужі-браття, хай відо́мо вам буде, що про́щення гріхів через Нього звіщається вам.
<p>39 І в усім, у чому ви не могли ви́правдатись Зако́ном Мойсеєвим, через Нього випра́вдується кожен віруючий.
<p>40 Отож, стережіться, щоб на вас не прийшло, що в Пророків провіщене:
<p>41 „Дивіться, погордю́щі, і дивуйтеся та пощезайте, бо Я ді́ло роблю́ за днів ваших, те ді́ло, що йому не повірите ви, якби хто розповів вам!“
<p>42 А як стали вихо́дити вони, то <i>їх</i> про́шено, щоб на другу суботу до них говорили ті самі слова́.
<p>43 А коли розійшлась синагога, то багато з юдеїв та й із нововірців побожних пішли за Павло́м та Варнавою, а вони промовляли до них і намовляли їх перебувати в благодаті Божій.
<p>44 А в наступну суботу зібралося майже все місто послухати Божого Сло́ва.
<p>45 Як юдеї ж побачили на́товп, то напо́внились за́здрощів, і стали перечити мові Павла та богозневажати.
<p>46 Тоді Павло та Варнава мужньо промовили: „До вас перших потрібно було говорить Слово Боже; та коли ви його відкидаєте, а себе вважаєте за недостойних вічного життя, то ось до поган ми зверта́ємось.
<p>47 Бо так заповів нам Господь: „Я світлом поставив Тебе для поган, щоб спасі́нням Ти був аж до кра́ю землі!“
<p>48 А погани, почувши <i>таке</i>, раділи та Слово Господнє хвалили. І всі ті, хто призначений був в життя вічне, увірували.
<p>49 І ширилось Сло́во Господнє по ці́лій країні.
<p>50 Юдеї ж підбили побожних впливових жінок та значніших у місті, і зняли́ переслі́дування на Павла та Варнаву, та й вигнали їх із своєї землі.
<p>51 Вони ж, обтрусивши із ніг своїх порох на них, подалися в Іконі́ю.
<p>52 А учні сповня́лися радощів і Духа Святого.

<h4>14</h4>
<p>1 І трапилось, що в Іконі́ї вкупі ввійшли вони до синагоги юдейської, і промовили так, що бе́зліч юдеїв й огре́чених увірували.
<p>2 Невірні ж юдеї підбу́рили та роз'ятри́ли душі поган на братів.
<p>3 Та проте довгий час пробули́ вони <i>там</i>, промовляючи мужньо про Господа, що свідо́цтво давав слову благода́ті Своєї і робив, щоб знаме́на та чу́да чинились їхніми руками.
<p>4 А в місті наро́д поділився, — і пристали одні до юдеїв, а інші тримались апо́столів.
<p>5 Коли ж кинулися ті погани й юдеї з своїми старши́ми, щоб зневажити їх та камінням побити,
<p>6 то, дізнавшись <i>про це</i>, вони повтікали до міст лікао́нських, до Лі́стри та Де́рвії, та в околиці їхні,
<p>7 і Єва́нгелію там звіща́ли.
<p>8 А в Лі́стрі сидів один чоловік, безвладний на ноги, що кривий був з утроби своєї матері, і ніко́ли ходити не міг.
<p>9 Він слухав, як Павло́ говорив, який пильно на нього споглянув, і побачив, що має він віру вздоровленим бути,
<p>10 то голосом гучни́м промовив: „Устань просто на ноги свої!“ А той скочив, і ходити почав.
<p>11 А люди, побачивши, що́ Павло́ вчинив, підне́сли свій голос, говорячи по-лікао́нському: „Боги людям вподі́бнились, та до нас ось зійшли!“
<p>12 І Варнаву вони звали Зе́всом, а Герме́сом Павла, бо він провід мав у слові.
<p>13 А жрець Зе́вса, що <i>святиня</i> його перед містом була, припрова́див бики та вінки до воріт, та й з наро́дом прино́сити жертву хотів.
<p>14 Та коли <i>про це</i> почули апо́столи Варнава й Павло, то роздерли одежі свої, та й кинулися між наро́д, кричачи
<p>15 та говорячи: „Що́ це робите, люди? Таж і ми такі самі смерте́льні, подібні вам люди, і благовістимо́ вам, — від оцих ось марно́т наверну́тись до Бога Живого, що створив небо й землю, і море, і все, що в них є.
<p>16 За минулих родів попустив Він усім народам, щоб ходили стежка́ми своїми,
<p>17 але́ не зоставив Себе Він без свідчення, добро чинячи: подавав нам із неба дощі та врожайні часи́, та напо́внював їжею й радощами серця наші“.
<p>18 І, говорячи це, зале́две спинили наро́д не приносити їм же́ртов.
<p>19 А з Антіохі́ї та з Іконі́ї посхо́дились юдеї, і, підбуривши на́товп, камінням побили Павла, та й за місто геть виволікли, мавши думку, що вмер він.
<p>20 Коли ж учні його оточили, то він устав, та й вернувся до міста. А наступного дня він відбув із Варнавою в Де́рвію.
<p>21 І, як звістили Єва́нгелію тому містові, і учнів багато придбали, вони повернулися в Лі́стру, та в Іконі́ю, та в Антіохі́ю,
<p>22 душі учнів зміцняючи, просячи перебувати в вірі, та <i>навча́ючи</i>, що через великі у́тиски треба нам вхо́дити у Боже Царство.
<p>23 І рукопокла́ли їм пресві́терів по Церквах, і помолилися з по́стом та й їх передали Господе́ві, в Якого ввірували.
<p>24 Як вони ж перейшли Пісіді́ю, прибули в Памфілі́ю;
<p>25 і, звістивши Господнє Слово в Пергі́ї, вони в Атталі́ю ввійшли,
<p>26 а звідти поплинули в Антіохі́ю, звідки були благода́ті Божій віддані на ді́ло, що його й закінчи́ли.
<p>27 А прибувши та скликавши Церкву, вони розповіли, як багато вчинив Бог із ними, і що відкрив двері віри поганам.
<p>28 І перебува́ли вони немали́й час із учнями.

<h4>15</h4>
<p>1 А дехто, що з Юдеї прийшли, навчали братів: „Якщо ви не обріжетеся за звича́єм Мойсеєвим, то спастися не можете“.
<p>2 Коли ж суперечка повстала й чимале змага́ння в Павла́ та в Варнави з ними, то постановили, щоб Павло́ та Варнава, та дехто <i>ще</i> інший із них, пішли в справі цій до апо́столів й старших у Єрусалим.
<p>3 Тож вони, відпроваджені Церквою, ішли через Фінікі́ю та Самарі́ю, розповідаючи про поганське наве́рнення, і радість велику чинили всім браттям.
<p>4 Коли ж в Єрусалим прибули́ вони, були прийняті Церквою, та апо́столами, та старши́ми, і вони розповіли́, як багато вчинив Бог із ними.
<p>5 Але дехто, що вві́рували з фарисейської партії, устали й сказали, що потрібно <i>поганів</i> обрі́зувати й наказати, щоб Зако́на Мойсеєвого берегли.
<p>6 І зібрались апо́столи й старші, щоб розглянути справу оцю.<f>[24]</f>
<p>7 Як велике ж змага́ння повстало, Петро встав і промовив до них: „Мужі-браття, ви знаєте, що з давнішніх днів вибрав Бог поміж нами <i>мене́</i>, щоб погани почули слово Єва́нгелії через у́ста мої, та й увірували.
<p>8 І засві́дчив їм Бог Серцезнавець, давши їм Духа Святого, як і нам,
<p>9 і між нами та ними різни́ці Він жодної не вчинив, очистивши вірою їхні серця.
<p>10 Отож, чого Бога тепер споку́шуєте, щоб учням на шию покласти ярмо́, якого ані наші отці, ані ми не здола́ли поне́сти?
<p>11 Та ми віруємо, що спасе́мося благода́ттю Господа Ісуса так само, як і вони“.
<p>12 І вся громада замовкла, і слухали <i>пильно</i> Варнаву й Павла, що розповідали, які то знаме́на та чу́да вчинив через них Бог між поганами!
<p>13 Як замовкли ж вони, то Яків озвався й промовив: „Мужі-браття, послухайте <i>також</i> мене.
<p>14 Си́мон <i>ось</i> розповів, як зглянувся Бог від поча́тку, щоб вибрати люд із поганів для Йме́ння Свого.
<p>15 І пророчі слова́ з цим погоджуються, як написано:
<p>16 „Пото́му вернуся, і відбуду́ю Давидову ски́нію занепалу, і відбудую руїни її, і наново поставлю її,
<p>17 щоб шукали Господа люди зосталі та всі наро́ди, над якими Ім'я́ Моє кликано, — говорить Господь, що чинить це все!
<p>18 Господе́ві відвіку відо́мі всі вчинки Його“.
<p>19 Тому ду́маю я, щоб не турбувати поган, що до Бога наверта́ються,
<p>20 але написати до них, щоб стри́мувались від занечи́щення і́дольського, та від блу́ду, і задушени́ни, і від кро́ви.
<p>21 Бо своїх проповідників має Мойсей по містах здавенда́вна, і щосуботи читають його в синагогах“.
<p>22 Тоді постановили апо́столи й старші з ці́лою Церквою вибрати му́жів із них, і послати до Антіохі́ї з Павло́м та Варна́вою Юду, що зветься Варса́вва,<f>[25]</f> і Силу, му́жів проводирів між братами,
<p>23 написавши свої́ми руками оце́: „Апостоли й старші брати до братів, що з поган в Антіохі́ї, і Си́рії, і Кілікі́ї: Вітаємо вас!<f>[26]</f>
<p>24 Через те, що ми чули, що деякі з вас, яким ми <i>того</i> не дору́чували, стурбували наукою вас, і захитали вам душі,
<p>25 то ми постановили однодушно, зібравшися, щоб о́браних мужів послати до вас із коханими нашими — Варнавою та Павло́м,
<p>26 людьми́ тими, що ду́ші свої віддали́ за Ім'я́ Господа нашого Ісуса Христа.
<p>27 Тож ми Юду та Силу послали, що вияснять усно те саме.
<p>28 Бо зво́лилось Духові Святому і нам, — тягару́ вже нія́кого не наклада́ти на вас, окрім цього необхідного:
<p>29 стри́муватися від ідольських жертов та крови, і задушени́ни, та від блу́ду. Оберегаючися від того, ви зробите добре. Бувайте здорові!“
<p>30 Посланці́ ж прийшли в Антіохі́ю, і, зібравши наро́д, доручили листа.
<p>31 А перечитавши, раділи з поті́шення <i>того</i>.
<p>32 А Юда та Сила, самі бувши пророками, частим словом підбадьо́рували та зміцняли братів.
<p>33 А як перебули́ вони <i>там якийсь</i> час, то брати їх відпустили з миром до тих, хто їх вислав.
<p>34 Але Сила схотів лиши́тися там, а Юда вернувся до Єрусалиму.
<p>35 А Павло з Варнавою в Антіохії жили́, навчаючи та благові́стячи ра́зом із іншими багатьома́ Слово Господнє.
<p>36 А по декількох днях промовив Павло́ до Варнави: „Ходімо знов, і відвідаймо наших братів у кожному місті, де ми провіщали Слово Господнє, — як вони пробува́ють“.
<p>37 А Варнава хотів був узяти з собою Івана, що зва́ний був Ма́рком.
<p>38 Та Павло́ вважав за потрібне не брати з собою того, хто від них відлучився з Памфілії, та з ними на працю не йшов.
<p>39 І повстала незгода, і розлучились вони між собою. Тож Варнава взяв Ма́рка, і попли́нув до Кіпру.
<p>40 А Павло вибрав Силу й пішов, Божій благода́ті братами доручений.
<p>41 І проходив він Си́рію та Кілікі́ю, Церкви́ зміцнюючи.

<h4>16</h4>
<p>1 І прибув він у Де́рвію й Лі́стру. І ото був там один учень, на ім'я́ Тимофій, син наве́рненої однієї юде́янки, а ба́тько був ге́ллен.
<p>2 Добре свідо́цтво про нього давали брати, що були в Лі́стрі та в Іконі́ї.
<p>3 Павло захотів його взяти з собою, — і, взявши, обрізав його через юдеїв, що були в тих місцях, бо всі знали про батька його, що був ге́ллен.
<p>4 Як міста ж перехо́дили, то їм передавали, щоб вони берегли оті постано́ви, які видали в Єрусалимі апо́столи та старші.
<p>5 А Церкви́ змі́цнювалися в вірі, і щоденно зростали кі́лькістю.
<p>6 А що Дух Святий їм не звелів провіщати слово в Азії, то вони перейшли через Фрігію та через країну гала́тську.
<p>7 Дійшовши ж до Мі́зії, хотіли піти до Віті́нії, та їм не дозволив Дух Ісусів.
<p>8 Обминувши ж Мі́зію, прибули́ до Троа́ди.
<p>9 І Павлові з'явилось видіння вночі: якийсь македо́нянин став перед ним і благав його, кажучи: „Прийди в Македо́нію, і нам поможи!“
<p>10 Як побачив він це видіння, то ми зараз хотіли піти в Македо́нію, зрозумівши, що Госпо́дь нас покликав звіщати їм Єва́нгелію.
<p>11 Тож відпливши з Троа́ди, прибули́ ми навпрост у Самотра́кію, а другого дня до Неа́поля,
<p>12 звідтіля ж у Фили́пи, що є перше місто-осада в <i>тій</i> частині Македонії. І пробули́ ми в цім місті днів кілька.
<p>13 Дня ж суботнього вийшли ми з міста над річку, де, за звича́єм, було місце молитви, і, посідавши, розмовляли з жінками, що посхо́дились.
<p>14 Прислуха́лася й жінка одна, що звалася Лі́дія, купчиха кармази́ном з міста Тіяті́р, що Бога вона шанувала. Господь же їй серце відкрив, щоб уважати на те, що Павло говорив.
<p>15 А коли охристилась вона й її дім, то благала нас, кажучи: „Якщо ви признали, що вірна я Господе́ві, то прийдіть до госпо́ди моєї й живіть“. І змусила нас.
<p>16 І сталось, як ми йшли на молитву, то нас перестріла служни́ця одна, що мала віщу́нського духа, яка ворожби́тством давала великий прибу́ток панам своїм.
<p>17 Вона йшла слідкома́ за Павлом та за нами, і кричала, говорячи: „Оці люди — це раби Всеви́шнього Бога, що вам провіщають дорогу спасі́ння!“
<p>18 І багато днів вона це робила. І обуривсь Павло, і, обернувшись, промовив до духа: „У Ім'я́ Ісуса Христа велю я тобі — вийди з неї!“ І того ча́су той вийшов.
<p>19 А пани її, бачивши, що пропала надія на їхній прибу́ток, схопи́ли Павла й Силу, і потягли <i>їх</i> на ринок до старши́х.
<p>20 Коли ж їх привели́ до начальників, то сказали: „Ці люди, юдеї, наше місто бунтують,
<p>21 і навчають звича́їв, яких нам, римля́нам, не годиться приймати, ані вико́нувати“.
<p>22 І на́товп піднявся на них. А начальники здерли одежу із них, та звеліли їх рі́зками сі́кти.
<p>23 І, завдавши багато їм ран, посадили в в'язницю, наказавши в'язничному дозо́рцеві, щоб їх пильно стеріг.
<p>24 Одержавши такого нака́за, той їх повкида́в до внутрішньої в'язниці, а їхні но́ги забив у коло́ди.
<p>25 А півні́чної пори Павло й Сила молилися, і Богові співали, а ув'я́знені слухали їх.
<p>26 І ось на́гло повстало велике трясі́ння землі, аж основи в'язни́чні були захита́лися! І повідчинялися зараз усі двері, а кайда́ни з усіх поспада́ли.
<p>27 Як прокинувся ж сторож в'язничний, і побачив відчинені двері в'язниці, то витяг меча та й хотів себе вбити, мавши думку, що повтікали ув'я́знені.
<p>28 А Павло́ скрикнув голосом гучни́м, говорячи: „Не чини собі жодного зла, бо всі ми ось тут!“
<p>29 Зажадавши ж той світла, уско́чив, і тремтячий припав до Павла та до Сили.
<p>30 І вивів їх звідти й спитав: „Добро́дії! Що треба робити мені, щоб спасти́ся?“
<p>31 А вони відказали: „Віруй в Господа Ісуса, — і будеш спасе́ний ти <i>сам</i> та твій дім“.
<p>32 І Слово Господнє звіщали йому та й усім, хто був у домі його.
<p>33 І <i>сторож</i> забрав їх того ж ча́су вночі, <i>їхні</i> рани обмив, — і охристився негайно він сам та його всі <i>домашні</i>.
<p>34 І він їх запровадив до дому свого, і поживу поставив, і радів із усім домом своїм, що ввірував у Бога.
<p>35 А коли настав день, то прислали начальники слуг<f>[27]</f> <i>поліційних</i>, наказуючи: „Відпусти тих людей!“
<p>36 І сказав той в'язничний дозорець слова́ ці Павлові: що прислали начальники, щоб вас відпустити. „Отож, вийдіть тепер та й з ми́ром ідіть!“
<p>37 А Павло відказав їм: „Нас, римля́н, незасуджених, рі́зками сікли прилю́дно, і до в'язниці всадили, а тепер нас таємно виводять? Але ні! Хай вони самі при́йдуть, та й виведуть нас!“
<p>38 Ці ж слова <i>поліційні</i> слуги доне́сли начальникам. А ті налякались, почувши, що римля́ни вони.
<p>39 І прийшли, та їх перепросили, а вивівши, благали, щоб із міста пішли.
<p>40 І, вийшовши з в'язниці, прибули́ вони до Лі́дії, а з братами побачившись, потішили їх та й пішли.

<h4>17</h4>
<p>1 Як вони перейшли Амфіпо́ль й Аполло́нію, то прийшли до Солу́ня, де була синагога юдейська.
<p>2 І Павло, за звича́єм своїм, до них увійшов, і з ними змагавсь три суботі з Писа́ння,
<p>3 виказуючи та доводячи, що мусів Христос постраждати й воскре́снути з мертвих, і що Христос Той — Ісус, про Якого „я вам проповідую“.
<p>4 І ввірували дехто з них і до Павла та до Сили пристали, — безліч побожних із ге́лленів та немало з шляхе́тних жінок.
<p>5 А невірні юдеї були запалилися за́здрістю, і якихсь негідних <i>людей</i> назбирали на вулицях, учинили збіго́висько та й бунтували те місто, а набі́гши на хату Ясо́нову, шукали <i>апо́столів</i>, щоб до на́товпу вивести їх.
<p>6 А як їх не знайшли, потягли до начальників міста Ясо́на та декого з братті, кричачи́: „Ті, що світ сколотили, — і сюди ось вони поприхо́дили!
<p>7 А Ясон їх <i>до себе</i> прийняв. Вони всі проти наказів кесаря чинять, гово́рячи, ніби інший є цар — Ісус“.
<p>8 І вони зворохо́били наро́д та начальників міста, що слухали це.
<p>9 Але, узявши поруку з Ясо́на та з інших, вони їх відпустили.
<p>10 А брати відіслали негайно вночі Павла й Силу до Ве́рії. І, прибувши вони, пішли в синагогу юдейську.
<p>11 Ці були шляхетні́ші за солу́нян, — і слова́ прийняли з повним за́палом, і Писа́ння досліджували день-у-день, чи та́к воно є.
<p>12 Тож багато із них тоді ввірували, і з почесних ге́лленсьих жінок та немало із му́жів.
<p>13 Як солунські ж юдеї довідалися, що Павло проповідує Боже Слово й у Ве́рії, прибули́ вони, і там баламутили та бунтували наро́д.
<p>14 Тоді браття негайно Павла відпустили, щоб до моря йшов; а Сила та Тимофій позоста́лися там.
<p>15 А ті, що Павла́ відпроваджували, провели́ його аж до Ате́н, а прийнявши нака́за про Силу та Тимофія, щоб до нього вернулися якнайшвидше, відбули́.
<p>16 Як Павло ж їх чекав у в Ате́нах, у ньо́му кипів його дух, як бачив це місто, повне ідолів.
<p>17 Тож він розмовляв у синагозі з юдеями та з богобійними, і на ринку щоденно зо стрі́чними.
<p>18 А дехто з філо́софів епікуре́їв та сто́їків сперечалися з ним. Одні говорили: „Що́ то хоче сказати оцей пустомо́в?“ А інші: „Здається, він проповідник чужих богів“, бо він їм звіща́в Єва́нгелію про Ісуса й воскре́сення.
<p>19 І, взявши його, повели в ареопа́г<f>[28]</f> та й казали: „Чи можемо знати, що́ то є ця наука нова́, яку проповідуєш ти?
<p>20 Бо чудне́ щось вкладаєш до наших вух. Отже хочемо знати, що́ то значити має?“
<p>21 А всі ате́няни та захожі чужи́нці нічим іншим радніш не займалися, як аби щось нове́ говорити чи слухати.
<p>22 Тоді Павло став посе́редині ареопа́гу й промовив: „Му́жі ате́нські! Із усьо́го я бачу, що ви дуже побожні.
<p>23 Бо, проходячи та оглядаючи свя́тощі ваші, я знайшов також же́ртівника, що на ньому написано: „Незнаному Богові“. Ось Того, Кого навмання́ ви шануєте, Того я проповідую вам.
<p>24 Бог, що створив світ і все, що в ньому, бувши Господом неба й землі, проживає не в хра́мах, рукою збудова́них,
<p>25 і Він не вимагає служі́ння рук лю́дських, ніби в чо́мусь Він мав би потребу, бо Сам дає всім і життя, і дихання, і все.
<p>26 І ввесь лю́дський рід Він з одно́го створив, щоб замешкати всю поверхню землі, і призна́чив окреслені до́би й границі заме́шкання їх,
<p>27 щоб Бога шукали вони, чи Його не відчують і не зна́йдуть, хоч Він недалеко від кожного з нас.
<p>28 Бо ми в Нім живемо́, і рухаємось, і існуємо, як і деякі з ваших поетів казали: „Навіть рід ми Його!“
<p>29 Отож, бувши Божим <i>тим</i> родом, не повинні ми ду́мати, що Божество́ подібне до золота, або срі́бла, чи до каменю, твору мистецтва чи лю́дської ви́гадки.
<p>30 Не зважаючи ж Бог на часи невідо́мости, ось тепер усім лю́дям наказує, щоб скрізь ка́ялися,
<p>31 бо Він ви́значив день, коли хоче судити поправді ввесь світ через Мужа, що Його наперед Він поставив, і Він подав до́каза всім, із мертвих Його воскресивши“.
<p>32 Як почули ж вони про воскре́сення мертвих, то одні насміхатися стали, а інші казали: „Про це бу́демо слухати тебе іншим ра́зом“.
<p>33 Так вийшов Павло з-поміж них.
<p>34 А деякі мужі пристали до нього й увірували, серед них і Діонисій Ареопагі́т, і жінка, Дама́ра ім'я́м, та інші із ними.

<h4>18</h4>
<p>1 Після цього він вийшов з Ате́н і прибув до Кори́нту.
<p>2 І знайшов він одного юде́я, на йме́ння Аки́лу, родом із По́нту, що недавно прибув із Італії, та Приски́ллу, його дружи́ну, — бо Кла́вдій звелів усім юдеям, щоб покинули Рим. І до них він прийшов,
<p>3 а що був він того ж ремесла́, то в них позостався та працював; ремесло́ ж їхнє було — виробляти наме́ти.
<p>4 І він щосуботи розмову точив у синагозі, переконуючи юдеїв та ге́лленів.
<p>5 А коли прибули́ Сила та Тимофій з Македонії, Павло слову віддався, і він свідчив юдеям, що Ісус — то Христос.
<p>6 Як вони ж спротивля́лися та богозневажа́ли, то він обтрусив одежу свою та промовив до них: „Ваша кров — на голову вашу! Я чистий. Відтепе́р я піду́ до поган“.
<p>7 І, вийшовши звідти, він прибув до госпо́ди одно́го, на ім'я Тита<f>[29]</f> Юста, що був богобійний, його ж дім межува́в із синагогою.
<p>8 А Крисп, старши́й синагоги, увірував в Господа з усім домом своїм; і багато з кори́нтян, почувши, увірували й охристились.
<p>9 Сказав же Павло́ві Госпо́дь у видінні вночі: „Не бійся, але говори й не мовчи,
<p>10 бо з тобою ось Я, і на тебе ніхто не накинеться, щоб тобі заподі́яти зло, — бо Я маю в цім місті багато людей“.
<p>11 І позостався він рік і шість місяців, навчаючи в них Сло́ва Божого.
<p>12 А коли Галліо́н<f>[30]</f> був в Аха́ї проко́нсулом, то проти Павла́ однодушно повстали юдеї, і на суд привели́ його,
<p>13 кажучи: „Цей людей намовляє, щоб Богові честь віддавали незгідно з Зако́ном!“
<p>14 Як Павло ж хотів у́ста відкрити, сказав Галліо́н до юдеїв: „О юдеї, якби сталася кривда яка, або злий учинок, то я б справедливо вас вислухав.
<p>15 Та коли спір іде про слово та йме́ння й Зако́н ваш, то самі́ доглядайте, — я суддею цього бути не хо́чу“.
<p>16 І прогнав їх від су́ду.
<p>17 Тоді́ всі схопи́ли Состе́на, начальника над синагогою, та й перед судо́м <i>його</i> били. Галліо́н же на те зовсі́м не зважав.
<p>18 А Павло́, перебувши доволі ще днів, попрощався з братами, і попли́нув у Си́рію, і з ним Приски́лла й Аки́ла; він у Кенхре́ях обстриг <i>собі</i> голову, бо обі́тницю дав був.
<p>19 І прибув він в Ефе́с, і там їх позоста́вив, а сам у синагогу ввійшов і розмовляв із юде́ями.
<p>20 Як просили ж його довший час позостатися <i>в них</i>, то він не згодився,
<p>21 але попрощався й сказав: „Знов вернуся до вас, коли буде <i>на те</i> воля Божа!“ І відплив із Ефе́су.
<p>22 І, побувши в Кесарі́ї, він підня́вся, і, привіт склавши Церкві, відбув в Антіохі́ю.
<p>23 І, пробувши <i>там</i> деякий час, він вибрався <i>в подорож знову</i>, за поря́дком прохо́дячи через країну гала́тську та Фріґію, та всіх учнів зміцняючи.
<p>24 Один же юдей, на ім'я́ Аполло́с, родом з Олександрі́ї, красномо́вець та сильний в Писа́нні, прибув до Ефе́су.
<p>25 Він був навче́ний дороги Господньої, і, пала́ючи духом, промовляв і про Господа пильно навчав, знаючи тільки Іванове хрищення.
<p>26 І він сміливо став промовляти в синагозі. Як Аки́ла й Приски́лла почули його, то його прийняли́, і докладніш розповіли́ йому про дорогу Господню.
<p>27 А коли він схотів перейти до Аха́ї, брати написали до учнів, нагадуючи, щоб його прийняли́. А прибувши, помагав він багато тим, хто ввірував благода́ттю,
<p>28 бо він переконував пильно юдеїв, Писа́нням прилюдно дово́дячи, що Ісус — то Христос.

<h4>19</h4>
<p>1 І сталося, що коли Аполло́с перебував у Кори́нті, то Павло, перейшовши горі́шні країни, прибув до Ефе́су, і деяких учнів знайшов,
<p>2 та й спитав їх: „Чи ви Духа Святого одержали, як увірували?“ А вони відказали йому: „Та ми навіть не чули, чи є Дух Святий!“
<p>3 І він запитав: „Тож у що́ ви христились?“ Вони ж відказали: В Іванове хрищення“.
<p>4 І промовив Павло: „Таж Іван христив хрищенням на покая́ння, говорячи лю́дям, щоб вірили в Того, Хто при́йде по ньому, цебто в Ісуса“.
<p>5 Як почули ж ́, то христились вони в Ім'я́ Господа Ісуса.
<p>6 А коли Павло руки на них покла́в, то зійшов на них Дух Святий, — і <i>різними</i> мовами стали вони промовляти та пророкувати!
<p>7 А всіх їх було́ чоловіка з двана́дцять.
<p>8 А до синагоги ввійшовши, промовляв він відважно, три місяці про Боже Царство навчаючи та переконуючи.
<p>9 А коли опиралися дехто й не вірували, і дорогу Господню лихосло́вили перед наро́дом, то він їх покинув і виділив учнів, і щодня проповідував у школі одно́го Тира́на.
<p>10 Це ж два роки продовжувалось, так що всі, хто замешкував в Азії, юдеї та ге́ллени, слухали слово про Господа.
<p>11 І Бог чуда чинив надзвича́йні руками Павловими,
<p>12 так що навіть хустки́ й пояси́ з його тіла прино́сили хворим, — і хвороби їх кидали, і ду́хи лукаві вихо́дили з них.
<p>13 Дехто ж із мандрівни́х ворожби́тів юдейських зачали́ закликати Ім'я́ Господа Ісуса над тими, хто мав злих духів, проказуючи: Заклинаємо вас Ісусом, Якого Павло́ проповідує!“
<p>14 Це ж робили якісь сім синів юдейського первосвященика Ске́ви.
<p>15 Відповів же злий дух і сказав їм: „Я знаю Ісуса, і знаю Павла, а ви хто такі?“
<p>16 І ско́чив на них чоловік, що в ньому злий дух був, і, перемігші обох, поду́жав їх так, що втекли вони з дому нагі́ та пора́нені.
<p>17 І це стало відо́ме юдеям та ге́лленам, усім, що в Ефесі замешкують, — і о́страх напав на всіх їх, і сла́вилося Ім'я́ Господа Ісуса.
<p>18 І багато-хто з тих, що ввірували, прихо́дили, визнаваючи та відкриваючи вчинки свої.
<p>19 І багато-хто з тих, що займалися ча́рами, позно́сили книги <i>свої</i> та й перед усіма́ попалили. І злічили ціну́ їх, і вийшло <i>на</i> срібло п'ятдесят тисяч <i>драхм</i>.
<p>20 Так могуче росло та зміцнялося Божеє Слово!
<p>21 А як спо́внилось це, Павло в Дусі задумав перейти Македо́нію та Ахаю, та й удатись у Єрусалим, говорячи: „Як побу́ду я там, то треба мені й Рим побачити“.
<p>22 Тож він послав у Македо́нію двох із тих, що служили йому, Тимофі́я й Ера́ста, а сам позостався якийсь час ув Азії.
<p>23 І ро́зрух чималий був стався <i>там</i> ча́су того за Господню дорогу.
<p>24 Бо один золота́р, Дмитро на ім'я́, що робив срібляні́ Артемі́дині храмки, та ремісникам заробі́ток чималий давав,
<p>25 згромадив він їх і ще інших подібних робі́тників, та й промовив: „Ви знаєте, мужі, що з цього ремесла́ заробі́ток ми маємо.
<p>26 І ви бачите й чуєте, що не тільки в Ефе́сі, але мало не в усій Азії — цей Павло збаламу́тив і відвернув багате́нно наро́ду, говорячи, ніби то не боги, що руками поро́блені.
<p>27 І не тільки оце нам загрожує, що при́йде зайняття в упадок, а й храм богині великої Артемі́ди в ніщо́ зарахується, і буде зруйнована й ве́лич тієї, що шанує її ціла Азія та цілий світ“.
<p>28 Почувши ж <i>оце</i>, вони перепо́внились гнівом, та й стали кричати, говорячи: „Артемі́да ефе́ська велика!“
<p>29 І місто напо́внилось за́колотом. І кинулися однодушно до видо́вища, схопи́вши Павло́вих супу́тників — Гая та Ариста́рха, македо́нян.
<p>30 Як Павло ж хотів у наро́д увійти, то учні його не пустили.
<p>31 Також дехто з азі́йських начальників, що були йому при́ятелі, послали до нього й просили, щоб він не вдава́всь на видо́вище.
<p>32 І кожен що інше кричав, бо збори бурхли́ві були, і багате́нно з них навіть не знали, чого ради зібралися.
<p>33 А з наро́ду взяли Олександра, бо юдеї його висували. І Олекса́ндер дав знака рукою, і хотів ви́правдатися перед наро́дом.
<p>34 А коли розпізнали, що юде́янин він, то <i>злилися</i> всі в один голос, і годин зо дві гукали: „Артеміда ефеська велика!“
<p>35 А як писар міськи́й заспоко́їв наро́д, то промовив: „Мужі ефеські, яка ж то люди́на не знає, що місто Ефес — то храмо́вий догля́дач Артеміди великої й її образу, упалого з неба?
<p>36 Коли ж цьому перечити не можна, то потрібно вам бути спокійними, і не роби́ти необачно нічо́го.
<p>37 А ви ж привели́ цих людей, що ані святокрадці, ані вашої богині не знева́жили.
<p>38 Отож, як Дмитро та його ремісники мають справу на ко́го, то суди є на ринку й проконсули, — один о́дного хай позивають.
<p>39 А коли чогось іншого допомина́єтеся, то те вирішиться на зако́ннім зібра́нні.
<p>40 Бо ось є небезпека, що нас за сьогоднішній ро́зрух оскаржити можуть, і немає жа́дної причини, якою могли б виправдати це зборище“. І, промовивши це, розпустив він громаду.

<h4>20</h4>
<p>1 А як за́колот стих, то Павло скликав учнів, і, потішивши та попрощавшись із ними, вибрався йти в Македо́нію.
<p>2 Перейшовши ж ті сто́рони та підбадьо́ривши їх довгим словом, прибув до Гелла́ди,
<p>3 і прожив там три місяці. А як він захотів був відпли́нути в Си́рію, то змову на нього вчинили юдеї, тому він узяв думку вертатись через Македонію.
<p>4 Ра́зом із ним пішов Со́патер Піррів із Верії, Аристарх та Секунд із Солу́ня, і Гай дерв'яни́н, і Тимофій, а з азійців — Ти́хик та Трохим.
<p>5 Вони відбули́ напере́д, і нас дожидали в Троаді.
<p>6 А ми відпливли́ із Филипів по святах Опрі́сноків, і прибули́ днів за п'ять у Троа́ду до них, де сім день прожили́.
<p>7 А дня першого в тижні,<f>[31]</f> як учні зібралися на лама́ння хліба, Павло мав промову до них, бо вранці збирався відбути, і затягнув <i>своє</i> слово до пі́вночі.
<p>8 А в го́рниці, де зібралися ми, було багато світел.
<p>9 Юнак же один, Євти́х на ім'я́, сидів на вікні. Його обгорнув міцний сон, бо задовго Павло промовляв, і він сонний хитну́вся, і додолу упав із третього поверху, — і підняли́ його мертвого.
<p>10 Зійшов же Павло та до нього припав, і, обнявши його, проказав: „Заспокойтесь, бо душа його в ньому!“
<p>11 А вернувшись, він хліб переломив і спожив, і бе́сіду довго точив, — аж до до́світку, потім відбув.
<p>12 А хлопця живим привели́, — і зраділи немало.
<p>13 А ми наперед пішли до корабля, та в Асс попливли́, щоб звідти забрати Павла, — бо він так ізвелів, сам бажаючи пішки піти.
<p>14 А коли він із нами зійшовся в Ассі, ми взяли його та прибули́ в Мітіле́ну.
<p>15 І, відплинувши звідти, ми назавтра пристали навпро́ти Хіо́су, а другого <i>дня</i> припливли́ до Само́су, наступного ж ми прибули́ до Мілету.
<p>16 Бо Павло захотів поминути Ефе́с, щоб йому не бари́тися в Азії, бо він ква́пився, коли буде можливе, бути в Єрусалимі на день П'ятдесятниці.
<p>17 А з Мілету послав до Ефесу, і прикликав пресвітерів Церкви.
<p>18 І, як до нього вони прибули́, він промовив до них: „Ви знаєте, як із першого дня, відколи прибув в Азію, я з вами ввесь час перебува́в,
<p>19 і служив Господе́ві з усією покорою, і з рясни́ми слізьми́ та напа́стями, що спіткали мене від юдейської змови,
<p>20 як нічо́го кори́сного я не минув, щоб його вам звістити й навчити вас прилюдно і в дома́х.
<p>21 І я сві́дчив юдеям та ге́лленам, щоб вони перед Богом покаялись, та вві́рували в Господа нашого Ісуса Христа.
<p>22 І ось тепер, побуджений Духом, подаю́сь я в Єрусалим, не ві́даючи, що там трапитись має мені,
<p>23 тільки Дух Святий в кожному місті засвідчує, кажучи, що кайда́ни та муки чекають мене.
<p>24 Але я ні про що не турбуюсь, і свого життя<f>[32]</f> не вважаю для себе цінним, аби но скінчи́ти доро́гу свою та служі́ння, яке я оде́ржав від Господа Ісуса, — щоб засві́дчити Єва́нгелію благода́ті Божої.
<p>25 І ось я знаю тепер, що обличчя мого́ більш не будете бачити всі ви, між якими ходив я, проповідуючи Царство Боже.
<p>26 Тому́ дня сьогоднішнього вам свідку́ю, що я чистий від крови всіх,
<p>27 бо я не вхилявсь об'являти вам усю волю Божу!
<p>28 Пильнуйте себе та всієї ота́ри, в якій Святий Дух вас поставив єпи́скопами, щоб пасти́ Церкву Божу, яку власною кров'ю набув Він.
<p>29 Бо я знаю, що як я відійду́, то вві́йдуть між вас вовки люті, що ота́ри щадити не бу́дуть.
<p>30 Із вас самих навіть мужі постануть, що будуть казати перекру́чене, аби тільки учнів тягну́ти за собою.
<p>31 Тому́ то пильнуйте, пам'ятаючи, що я кожного з вас день і ніч безпере́стань навчав зо слізьми́ ось три роки.
<p>32 А тепер доручаю вас Богові та слову благода́ті Його, Який має силу будувати та дати спа́дщину, серед усіх освячених.
<p>33 Ні срібла, ані золота, ні одежі чиєїсь я не побажав.
<p>34 Самі знаєте, що ці руки мої послужили потребам моїм та отих, хто був зо мною.
<p>35 Я вам усе показав, що, працюючи так, треба поміч давати слаби́м, та пам'ятати слова́ Господа Ісуса, бо Він Сам проказав: „Блаже́нніше давати, ніж брати!“
<p>36 Проказавши ж оце, він навко́лішки впав, та й із ними всіма́ помолився.
<p>37 І знявсь між усіма́ плач великий, і вони припадали на Па́влову шию, і його цілували.
<p>38 А найтяжче вони сумували з-за сло́ва, яке він прорік, що не ба́читимуть більш обличчя його́. І вони провели́ його до корабля.

<h4>21</h4>
<p>1 А як ми розлучи́лися з ними й відпли́нули, то дорогою про́стою в Кос прибули́, а другого дня до Родо́су, а звідти в Пата́ру.
<p>2 І знайшли корабля́, що плив у Фінікі́ю, увійшли та й попли́нули.
<p>3 А коли показався нам Кіпр, ми лишили ліво́руч його та й попливли в Си́рію. І пристали ми в Тирі, бо там корабель вантажа́ мав скласти.
<p>4 І, учнів знайшовши, перебули́ тут сім день. Вони через Духа казали Павло́ві, щоб до Єрусалиму не йшов.
<p>5 І, як дні побуту скінчи́лися, то ми вийшли й пішли, а всі нас прово́дили з дружи́нами й дітьми́ аж за місто. І, ставши навко́лішки, помолились на бе́резі.
<p>6 І, попрощавшись один із одним, ми ввійшли в корабель, а вони повернулись додому.
<p>7 А ми, закінчи́вши від Тиру плавбу́, пристали до Птолемаїди, і, братів привітавши, один день перебули́ в них.
<p>8 А назавтра в дорогу ми вибрались, і прийшли в Кесарі́ю. І ввійшли до госпо́ди благові́сника<f>[33]</f> Пилипа, одно́го з семи, і позосталися в нього.
<p>9 Він мав чотири панні дочки́, що пророкували.
<p>10 І коли ми багато днів <i>у них</i> зоставались, то прибув із Юдеї якийсь пророк, Ага́в на ім'я́.
<p>11 І прийшов він до нас, і взяв пояса Па́влового, та й зв'язав свої руки та ноги й сказав: „Дух Святий так звіщає: Отак зв'яжуть в Єрусалимі юдеї того мужа, що цей пояс його, і видадуть в руки поган“...
<p>12 Як почули ж оце, то благали ми та тамте́шні <i>Павла</i>, щоб до Єрусалиму не йшов.
<p>13 А Павло відповів: „Що́ робите ви, плачучи́ та серце мені розрива́ючи? Бо за Ім'я́ Господа Ісуса я готовий не тільки зв'я́заним бути, а й померти в Єрусалимі“!
<p>14 І не могли ми його вмо́вити, і замовкли, сказавши: „Нехай діється Божа воля!“
<p>15 А після оцих днів приготува́лись ми, та до Єрусалиму ви́рушили.
<p>16 А з нами пішли й деякі учні із Кесарі́ї, ведучи́ якогось кіпрянина Мнасо́на, давнього учня, що ми в нього спинитися мали.
<p>17 А коли ми прийшли в Єрусалим, то брати́ прийняли́ нас гости́нно.
<p>18 А другого дня Павло з нами пода́вся до Якова. І всі старші посхо́дились.
<p>19 Поздоро́вивши ж їх, розповів він докладно, що́ Бог через служі́ння його вчинив між поганами.
<p>20 Як вони ж <i>це</i> почули, то сла́вили Бога, а до нього промовили: „Бачиш, брате, скільки тисяч серед юдеїв увірувало, і всі вони — ревні оборонці Зако́ну!
<p>21 Вони ж чули про тебе, ніби ти всіх юдеїв, що живуть між поганами, навчаєш відсту́плення від Мойсея, говорячи, щоб дітей не обрізували й не тримались звича́їв.
<p>22 Що ж <i>почати</i>? Люд збереться напевно, бо почують, що прибув ти.
<p>23 Отже, зроби це, що порадимо тобі. Ми маємо чотирьох му́жів, що обі́тницю склали на себе.
<p>24 Візьми їх, та й із ними очисться, і вида́тки за них заплати́, щоб постри́гли їм голови. І пізнають усі, що неправда про тебе їм сказане, та й <i>що</i> сам ти Зако́на пильнуєш.
<p>25 А про тих із поган, що ввірували, ми писали, розсудивши, щоб вони береглися від ідольських жертов та крови й задушени́ни, та від блу́ду“.
<p>26 Тоді взяв Павло мужів <i>отих</i>, і назавтра очи́стився з ними, і ввійшов у храм, і звістив про ви́конання днів очи́щення, <i>так</i>, аж за кожного з них була́ жертва прине́сена.
<p>27 А коли ті сім день закінчи́тися мали, то азійські юдеї, як побачили в храмі його, підбу́рили ввесь наро́д, та руки на нього наклали,
<p>28 кричачи́: „Ізраїльські мужі, рятуйте! Це люди́на ота, що проти народу й Зако́ну та місця цього всіх усюди навчає! А до того у храм упровадив і ге́лленів, — і занечи́стив це місце святе!“
<p>29 Бо перед тим вони бачили в місті з ним ра́зом Трохима ефе́сянина, і гадали про нього, що Павло то його ввів у храм.
<p>30 І порушилося ціле місто, і повстало збіго́висько люду. І, схопи́вши Павла, потягли його поза храм, а двері негайно зачинено.
<p>31 Як хотіли ж забити його, то вістка досталась до полково́го тисяцього, що ввесь Єрусалим збунтувався!
<p>32 І він зараз узяв воякі́в та сотників, і подався до них. А вони, як угледіли тисяцького й вояків, то бити Павла перестали.
<p>33 Приступив тоді ти́сяцький, та й ухопи́в його, і двома́ ланцюга́ми зв'язати звелів, і допитувати став: хто такий він і що́ він зробив?
<p>34 Але кожен що інше викрикував у нато́впі. І, не мігши довідатись певного через за́колот, він звелів відпрова́дити його до форте́ці.
<p>35 А коли він до сходів прийшов, то трапилося, що мусіли не́сти його вояки із-за на́товпу лю́дського,
<p>36 бо бе́зліч народу йшла слідкома́ та кричала: „Геть із ним!“
<p>37 А коли Павло вхо́див до фортеці, то тисяцького поспитався: „Чи можна мені щось сказати тобі?“ А той відказав: „То ти вмієш по-грецькому?
<p>38 Чи не той ти єги́птянин, що перед цими днями призвів був до бунту, і ви́провадив до пустині чотири тисячі потаємних убійників?“
<p>39 А Павло відказав: „Я юде́янин із Та́рсу, громадя́нин відо́мого міста в Кілікі́ї. Благаю тебе, — дозволь мені до наро́ду промовити!“
<p>40 А коли той дозволив, то Павло став на сходах, і дав знака рукою наро́дові. А як тиша велика настала, промовив єврейською мовою, ка́жучи:

<h4>22</h4>
<p>1 „Мужі-браття й батьки! Послухайте ось тепер ви́правда́ння мого перед вами!“
<p>2 Як зачули ж вони, що до них він говорить єврейською мовою, то тиша ще більша настала. А він промовляв:
<p>3 „Я юде́янин, що родився в кілікі́йському Та́рсі, а ви́хований у цім місті, у ніг Гамалії́ла докладно навчений Зако́ну отці́в; горли́вець я Божий, як і всі ви сьогодні.
<p>4 Переслідував я аж до смерти цю путь, і в'язав, і до в'язниці вкидав чоловіків і жінок,
<p>5 як засві́дчить про мене первосвященик та вся старши́на. Я від них був узяв навіть листи́ на братів, і пішов до Дама́ску, щоб тамте́шніх зв'язати й приве́сти до Єрусалиму на кару.
<p>6 І сталося, як у дорозі я був, і наближа́всь до Дамаску опі́вдня, то ось мене нагло осяяло світло велике з неба!
<p>7 І я повалився на землю, і голос почув, що мені говорив: „Савле, Савле, — чому́ ти Мене переслідуєш?“
<p>8 А я запитав: „Хто Ти, Господи?“ А Він мені відказав: „Я Ісус Назаряни́н, що Його переслідуєш ти“.
<p>9 А ті, що зо мною були́, правда, бачили світло, але не почули вони того голосу, що мені говорив.
<p>10 А я запитав: „Що́ я, Господи, маю робити?“ Господь же до мене промовив: „Уставай та й іди до Дамаску, а там тобі скажуть про все, що тобі призна́чено робити“.
<p>11 А від ясности світла того невидю́щим я став. І присутні зо мною за руку мене повели́, і до Дамаску прибув я.
<p>12 А один муж Ана́ній, у Зако́ні побожний, що добре свідо́цтво про нього дають усі юдеї в Дамаску,
<p>13 до мене прибув, і, ставши, промовив мені: „Савле брате, — стань видю́щий!“ І я хвилі тієї побачив його.
<p>14 І озвавсь він <i>до мене</i>: „Бог отців наших вибрав тебе, щоб ти волю Його зрозумів, і щоб бачив ти Праведника, і почув голос із уст Його.
<p>15 Бо бу́деш ти свідком Йому перед усіма людьми́ про оте, що ти бачив та чув!
<p>16 А тепер чого гаєшся? Уставай й охристися, і обмий гріхи свої, прикликавши Ймення Його!“
<p>17 І сталось, як вернувся я в Єрусалим, і молився у храмі, то в захо́плення впав я,
<p>18 і побачив Його, що до мене сказав: „Поспіши, і піди хутчій з Єрусалиму, бо не приймуть свідо́цтва твого про Мене“.
<p>19 А я відказав: „Самі вони, Господи, знають, що я до в'язниць садови́в та бив по синагогах отих, хто вірував у Тебе.
<p>20 А коли лилась кров Твого свідка Степа́на, то сам я стояв та вбивство його похваляв, і одежу вбивців його сторожи́в“.
<p>21 Але Він до мене промовив: „Іди, бо пошлю Я далеко тебе, — до поган!“
<p>22 І аж до слова цього його слухали. Аж ось підне́сли вони голос свій, гукаючи: „Геть такого з землі, бо жити йому не годи́ться!“
<p>23 І як вони верещали, і одежу шпурля́ли, і кидали порох у повітря,
<p>24 то звелів тисяцький у фортецю його відвести́, і звелів бичува́нням його допитати, щоб довідатися, з якої причини на нього вони так кричали.
<p>25 І як його розтягли́ для ремінних бичів, то Павло сказав сотникові, що стояв: „Хіба бичува́ти дозволено вам громадянина римського та <i>ще й</i> незасу́дженого?“
<p>26 Якже сотник <i>це</i> почув, то подався до тисяцького, і завідо́мив, говорячи: „Що́ хочеш робити? Бож ри́млянин цей чоловік!“
<p>27 Підійшов тоді тисяцький, та й поспитався його: „Скажи мені, чи ти ри́млянин?“ А він: „Так!“ відказав.
<p>28 Відповів <i>на те</i> тисяцький: „За великі гро́ші громадянство оце я набув“. А Павло відказав: „А я <i>в нім</i> і родився!“
<p>29 І відступили негайно від нього оті, що хотіли допи́тувати його. І злякався тисяцький, довідавшись, що той ри́млянин, і що він ізв'язав був його.
<p>30 А другого дня, бажавши довідатись правди, у чо́му юдеї його оскаржа́ють, він звільнив його та звелів, щоб зібра́лися первосвященики та ввесь синедріо́н. І він вивів Павла, і поставив його перед ними.

<h4>23</h4>
<p>1 І вп'явся очима Павло на <i>той</i> синедріо́н і промовив: „Мужі-браття, я аж по сьогоднішній день жив для Бога всім добрим сумлі́нням!“
<p>2 Але первосвященик Ана́ній звелів тим, що стояли при ньому, щоб били його по уста́х.
<p>3 Тоді промовив до нього Павло: „Тебе битиме Бог, ти сті́но побілена... Ти ж сидиш, щоб судити мене за Зако́ном, а наказуєш бити мене проти Зако́ну?“
<p>4 А присутні сказали: „То ти Божому первосвященикові лихосло́виш?“
<p>5 І промовив Павло: „Не знав я, брати, що то первосвященик. Бо написано: На начальника люду твого не лихосло́в“.
<p>6 І Павло, спостерігшії, що частина одна — саддуке́ї, а друга — фарисеї, покликнув у синедріоні: „Мужі-браття, — я фарисей, <i>і</i> син фарисея. За наді́ю на воскресіння мертвих мене судять!“
<p>7 Якже він це промовив, колотне́ча постала поміж саддуке́ями та фарисеями, — і розділи́лась юрба́.
<p>8 Саддуке́ї бо тве́рдять, що немає воскресіння, ані а́нгола, ані духа, фарисеї ж оце визнають.
<p>9 І галас великий зчинився. А деякі книжники, із фарисейської групи, уставши, почали́ сперечатися, кажучи: „У чоловікові цьому ми жодного ли́ха не знаходимо! А коли промовляв Дух до нього, чи ангол, не противмося Богові“.
<p>10 А коли колотне́ча велика зчинилась, то тисяцький, боячись, щоб Павла не роздерли, звелів вояка́м увійти та забрати його з-поміж них, і відве́сти в форте́цю.
<p>11 А наступної ночі став Господь перед ним і промовив: „Будь бадьорий! Бо як в Єрусалимі про Мене ти свідчив, так треба тобі свідкува́ти й у Римі!“
<p>12 А коли настав день, то дехто з юдеїв зібрались, та клятву скла́ли, говорячи, що ні їсти, ні пити не бу́дуть, аж доки Павла́ не заб'ють!
<p>13 А тих, що закляття таке покла́ли, було більш сорока́.
<p>14 І вони приступили до первосвящеників та старших і сказали: „Ми клятву скла́ли нічого не їсти, аж поки заб'ємо Павла!
<p>15 Отож разом із синедріоном передайте тисяцькому, щоб до вас він привів його, ніби хочете ви докладніш розізнати про нього. А ми, перше ніж він набли́зиться, готові забити його“.
<p>16 Як зачув же сестрі́нець Павлів про <i>цю</i> змову, то прибув, і ввійшов у форте́цю, і Павла́ завідо́мив.
<p>17 Павло ж <i>зараз</i> покликав одно́го з сотників, та й сказав: „Цього юнака́ запровадь до тисяцького, бо він має йому щось сказати“.
<p>18 Той же взяв його, та й запровадив до тисяцького та сказав: „Павло в'язень покликав мене, і просив запрова́дити до тебе цього юнака́, що має тобі щось сказати“.
<p>19 І взяв тисяцький того за руку, і на́бік відвів і спитав: „Що́ ти маєш звістити мені?“
<p>20 А той розповів: „Змову склали юдеї, — просити тебе, щоб ти взавтра до синедріо́ну Павла припрова́див, ніби хочуть вони докладніш розпізнати про нього.
<p>21 Отож, не послухайся їх, бо чигає на нього їх більш сорока чоловіка, що клятву скла́ли ні їсти, ні пити, аж доки його не заб'ють. І тепер он готові вони, і чекають твого прире́чення“.
<p>22 Тоді тисяцький відпустив юнака́, наказавши йому — „не розповіда́ти ані о́дному, що мені ти це ви́явив.“
<p>23 І він закли́кав якихось двох із сотників, і наказав: „Пришикуйте на третю годину вночі дві сотні вояків, щоб іти до Кесарії, і кіннотників сімдеся́т, та дві сотні стрільців.
<p>24 Приготуйте також в'ючаків і Павла посадіть, і здоровим його проведіть до намісника Фе́лікса.<f>[34]</f>
<p>25 І листа написав він такого ось змісту:
<p>26 „Кла́вдій Лі́сій намісникові вседостойному Фе́ліксові — поздоро́влення!
<p>27 Цього мужа, що його юдеї схопи́ли були́ та хотіли забити, урятував я, із вояка́ми прийшовши, довідавшися, що він ри́млянин.
<p>28 І хотів я довідатися про причину, що за неї його оскаржа́ли, та й привів був його до їхнього синедріо́ну.
<p>29 Я знайшов, що його винуватять у спірних речах їхнього Зако́ну, і що провини не має він жа́дної, ва́ртої смерти або ланцюгі́в.
<p>30 Як доне́сли ж мені про ту змову, що юдеї вчинили на мужа <i>цього</i>, я зараз до тебе його відіслав, наказавши також позива́льникам, щоб перед тобою сказали, що́ мають на нього. Будь здоровий!“
<p>31 Отож вояки, як наказано їм, забрали Павла́, і вночі попровадили в Антипатри́ду.
<p>32 А другого дня, полишивши кінно́тчиків, щоб ішли з ним, у форте́цю вони повернулись.
<p>33 А ті прибули́ в Кесарі́ю, і, листа передавши намісникові, поставили також Павла перед ним.
<p>34 Намісник листа прочитав і спитав, із якого він кра́ю. А довідавшись, що з Кілікії, промовив:
<p>35 „Я тебе переслухаю, як при́йдуть і твої позива́льники“. І звелів стерегти його в Іродовому Прето́рії.

<h4>24</h4>
<p>1 А по п'яти днях прибув первосвященик Ана́ній з якимись старши́ми, та з промовцем якимсь Терти́лом, що перед намісником ска́ржилися на Павла.
<p>2 Коли ж він був покликаний, то Тертил оскаржати зачав, промовляючи: „Через тебе великий мир маємо ми, і для наро́ду цього добрі речі впроваджено через дбайливість твою, —
<p>3 це ми за́вжди і скрізь визнаємо з подякою щирою, вседостойний <i>наш</i> Фе́ліксе!
<p>4 Та щоб довго тебе не турбува́ти, то благаю тебе, щоб ти коротко вислухав нас зо своєї ласка́вости.
<p>5 Ми переконались, що цей чоловік — то зара́за, і що він колотнечу викли́кує між усіма юдеями в ці́лому світі, і що він провідни́к Назорейської єресі.
<p>6 Він відважився навіть збезчестити храм, і його ми схопи́ли були, і судити хотіли за нашим Зако́ном.
<p>7 Але тисяцький Лі́сій прибув, і з великим наси́льством видер його з наших рук,
<p>8 а його винува́льникам звелів йти до тебе. Ти сам зможеш від нього, розпитавши, дізнатись про все, у чо́му його ми вину́ємо“.
<p>9 Юдеї також прилучились <i>до того</i>, говорячи, що то так.
<p>10 І як намісник дав знака йому говорити, то Павло відповів: „Я знаю, що від літ багатьох ти суддя для наро́ду цього, — тому буду сміліш боронитись.
<p>11 Ти можеш довідатися, що нема більш дванадцяти день, як прийшов я до Єрусалиму вклонитися.
<p>12 І вони ані в храмі, ані в синагогах, ні в місті мене не здиба́ли, щоб я з ким сперечався, або колотнечу в наро́ді здіймав.
<p>13 І не можуть вони дове́сти тобі <i>того</i>, у чо́му тепер оскаржа́ють мене.
<p>14 Але признаю́сь тобі, що в дорозі оцій, яку звуть вони єрессю, я Богові отців служу́ так, що вірую всьому, що в Зако́ні й у Пророків написане.
<p>15 І маю надію я в Бозі, — чого й самі вони сподіва́ються, — що настане воскресіння праведних і неправедних.
<p>16 І я пильно дба́ю про те, щоб за́всіди мати сумління невинне, щодо Бога й людей.
<p>17 А по довгих рока́х я прибув, щоб подати моєму наро́дові ми́лостиню та при́носи.
<p>18 Ось при цьо́му знайшли мене дехто з юдеїв азійських очищеного в храмі, а не з на́товпом чи з колотнечею.
<p>19 їм належало б ось перед тебе прибути й казати, коли мають вони що на мене.
<p>20 Або самі ці нехай скажуть, чи якусь неправду знайшли на мені, як я в синедріоні стояв,
<p>21 крім отого єдиного виразу, що я його крикнув, стоячи́ серед них: „За воскресіння мертвих приймаю від вас суд сьогодні!“
<p>22 Але Фе́лікс, дуже добре дорогу цю знавши, відро́чив їм <i>справу</i>, говорячи: „Розсуджу́ вашу справу, коли тисяцький Лісій прибу́де“.
<p>23 І він сотникові наказав сторожити Павла́, але мати полегшу, і не боронити ніко́му з близьки́х його, щоб служили йому.
<p>24 А по декількох днях прийшов Фе́лікс із дружи́ною своєю Друзі́ллою,<f>[35]</f> що була юде́янка, і покликав Павла, та слухав від нього про віру в Ісуса Христа.
<p>25 І як розповідав він про праведність, і про здержливість, та про майбу́тній суд, то Фе́лікса страх обгорнув, і він відповів: „Тепер іди собі, відповідного ж ча́су покличу тебе!“
<p>26 Разом із тим і сподіва́вся він, що дасть Павло грошей йому, тому й часто його приклика́в і розмову з ним вів.
<p>27 Як минуло ж два роки, то Фе́лікс одержав наступника, — По́рція Фе́ста.<f>[36]</f> А Фелікс бажав догодити юдеям, — і в в'язниці Павла́ залиши́в.

<h4>25</h4>
<p>1 А коли прибув Фест до <i>свого</i> намісництва, то він по трьох днях відійшов із Кесарі́ї до Єрусалиму.
<p>2 І поскаржилися йому на Павла первосвященики та головніші з юдеїв, і благали його,
<p>3 і <i>ніби</i> милости просили для нього, щоб до Єрусалиму його припровадив, — вони змову вчинили, щоб смерть заподі́яти йому по дорозі.
<p>4 А Фест відповів, що Павла стережуть у Кесарії, і він сам незаба́ром туди подає́ться.
<p>5 „Отже, — сказав він, — хто спроможен із вас, нехай ті вируша́ють ра́зом зо мною, і коли є неправда яка в чоловікові цьому, нехай оскаржа́ють його“.
<p>6 І, пробувши в них днів не більше як вісім чи десять, він поверну́вся до Кесарії. А другого дня він засів на суддевім сидінні, і звелів, щоб приве́сти Павла.
<p>7 Як його ж привели́, то стали навколо юдеї, що поприхо́дили з Єрусалиму, і Павлу закидали багато тяжки́х винувачень, що їх не могли дове́сти,
<p>8 бо Павло боронився: „Я не провинився ні в чім ані проти Зако́ну юдейського, ані проти храму, ані супроти ке́саря“.
<p>9 Тоді Фест, що бажав догодити юдеям, промовив Павло́ві на відповідь: „Чи ти хочеш до Єрусалиму піти, і там суд прийняти від мене про це?“
<p>10 Та Павло відказав: „Я стою перед судом ке́саревим, де належить мені суд прийняти. Юдеїв нічим я не скри́вдив, як і ти дуже добре <i>те</i> знаєш.
<p>11 Бо коли допустився я кривди, або гідне смерти вчинив що, то не відмовляюся вмерти. Як нема ж нічого того, у чім вони винуватять мене, то не може ніхто мене видати їм. Відкликаюсь до ке́саря!“
<p>12 Тоді Фест, побалакавши з радою, відповідь дав: „Ти відкли́кавсь до ке́саря, — до ке́саря пі́деш!“
<p>13 Як минуло ж днів кілька, цар Агрі́ппа<f>[37]</f> й Верні́ка приїхали до Кесарії, щоб Феста вітати.
<p>14 А що там багато днів вони пробули́, то Фест ви́клав справу Павлову цареві й промовив: „Є один чоловік — від Фелікса лишений в'язень,
<p>15 на якого, як в Єрусалимі я був, первосвященики й старші юдейські прине́сли скаргу, домагаючись його о́суду.
<p>16 Я їм відповів, що римля́ни не мають звича́ю люди́ну якусь видавати на згубу, поки пізваний перед собою не матиме обвинувачі́в, і не буде йому дано можности для оборони від закидів.
<p>17 І як зійшлись вони тут, то я, зволіка́ння не роблячи жодного, сів наступного дня на сидіння судде́ве, і звелів привести́ <i>цього</i> мужа.
<p>18 І винувальники стали круг нього, проте́ не вказали вини ані жодної з тих, яких я сподівався.
<p>19 Та мали вони проти нього якісь суперечки про власне своє марновірство, і про якогось Ісуса померлого, про Якого Павло твердив, що живий Він.
<p>20 І я був непевний у цьо́му змага́нні й спитав, чи не хоче піти він до Єрусалиму, і там суд прийняти про це?
<p>21 Через те ж, що Павло заявив, щоб зали́шений був він на ке́сарів ро́зсуд, я звелів сторожити його, аж поки його не відправлю до ке́саря“.
<p>22 А Агріппа промовив до Феста: „Хотів би і я цього му́жа послухати!“ „Узавтра — сказав той — почуєш його“.
<p>23 А назавтра Агрі́ппа й Верні́ка прийшли з превеликою пишно́тою, і на залю судо́ву ввійшли разом з тисяцькими та значнішими му́жами міста. І як Фест наказав, то Павло був приве́дений.
<p>24 І сказав <i>до них</i> Фест: „О ца́рю Агріппо, та з нами присутні всі му́жі! Ви бачите того, що за нього ввесь люд юдейський мені докучав в Єрусалимі та тут, кричачи́, що йому не повинно більш жити.
<p>25 Я ж дізнавсь, що нічого, ва́ртого смерти, він не вчинив; а що сам він відкликавсь до Августа, розсудив я послати <i>його</i>.
<p>26 Нічого не маю я певного, що міг би про нього писати до пана. Тому я припровадив його перед вас, а найбільш перед тебе, ца́рю Агріппо, щоб після переслу́хання мав що писати.
<p>27 Бо здається мені нерозва́жливим ув'я́зненого посилати, і не озна́чити обвинува́чень на нього“.

<h4>26</h4>
<p>1 А Агріппа сказав до Павла: „Дозволяємо тобі говорити про себе само́го“. Павло тоді простягнув руку, і промовив у своїй обороні:
<p>2 „О ца́рю Агріппо! Уважаю себе за щасливого, що сьогодні я перед тобою боронитися маю з усьо́го, у чім мене винуватять юдеї,
<p>3 особливо ж тому́, що ти знаєш усі юдейські звича́ї та супере́чки. Тому я прошу́ мене вислухати терпля́че.
<p>4 А життя моє зма́лку, що споча́тку точилося в Єрусалимі серед наро́ду мого, знають усі юдеї,
<p>5 які відають зда́вна мене, аби тільки схотіли засві́дчити, — що я жив фарисеєм за найдокладнішою сектою нашої віри.
<p>6 І тепер я стою <i>отут</i> су́джений за надію обі́тниці, що Бог дав ії нашим отцям,
<p>7 а її викона́ння чекають побачити наші дванадцять племен, слу́жачи <i>Богові</i> безперестанно вдень та вночі. За цю надію, о ца́рю, мене винуватять юдеї!
<p>8 Чому ви вважаєте за неймовірне, що Бог воскрешає померлих?
<p>9 Правда, ду́мав був я, що мені нале́жить чинити багато ворожого проти Ймення Ісуса Назаряни́на,
<p>10 що я в Єрусалимі й робив, і багато кого зо святих до в'язниць я замкнув, як отримав був вла́ду від первосвящеників; а як їх убивали, я голос давав <i>проти них</i>.
<p>11 І часто по всіх синагогах караючи їх, до богозневаги примушував я, а лютуючи ве́льми на них, переслідував їх навіть по закордонних містах.
<p>12 Коли в цих справах я йшов до Дамаску зо вла́дою та припору́ченням первосвящеників,
<p>13 то опі́вдні, о ца́рю, на дорозі побачив я світло із неба, ясніше від світлости сонця, що ося́яло мене та тих, хто разом зо мною йшов!
<p>14 І як ми всі повалились на землю, я голос почув, що мені говорив єврейською мовою: „Савле, Савле, — чому ти Мене переслідуєш? Трудно тобі бити ногою колю́чку!“
<p>15 А я запитав: „Хто Ти, Господи?“ А Він відказав: „Я Ісус, що Його переслідуєш ти.
<p>16 Але підведи́ся, і стань на ноги свої. Бо на те Я з'явився тобі, щоб тебе вчинити слугою та свідком того, що ти бачив та що Я відкрию тобі.
<p>17 Визволяю тебе від <i>твого</i> наро́ду та від поган, до яких Я тебе посилаю, —
<p>18 відкрити їм очі, щоб вони наверну́лись від те́мряви в світло та від сатани́ної вла́ди до Бога, щоб вірою в Мене отримати їм дарува́ння гріхів і насліддя з освяченими“.
<p>19 Через це я, о ца́рю Агріппо, не був супротивний видінню небесному,
<p>20 але ме́шканцям перше Дамаску, <i>потім</i> Єрусалиму й усякого кра́ю юдейського та поганам я проповідував, щоб пока́ялися й наверну́лись до Бога, і чинили діла, гі́дні покая́ння.
<p>21 Через це юдеї в святині схопи́ли мене та й хотіли роздерти.
<p>22 Але, поміч від Бога одержавши, я стою́ аж до дня сьогоднішнього та свідкую мало́му й великому, нічого не розповідаючи, окрім того, що сказали Пророки й Мойсей, що статися має, —
<p>23 що має Христос постраждати, що Він, як перший воскреснувши з мертвих, проповідувати буде світло народові й поганам!“
<p>24 Коли ж він боронився отак, то Фест проказав гучни́м голосом: „Дурієш ти, Павле! Велика наука доводить тебе до нерозуму“!
<p>25 А Павло: „Не дурію — сказав, — о Фесте достойний, але провіщаю слова правди та щирого розуму.
<p>26 Цар бо знає про це, — до нього з відвагою я й промовляю. Бо не гада́ю я, щоб із цього щобудь схова́лось від нього, — бо не в за́кутку ді́ялось це.
<p>27 Чи віруєш, ца́рю Агріппо, Пророкам? Я знаю, що віруєш“.
<p>28 Агріппа ж Павлові: „Ти малощо не намовляєш мене, щоб я став християни́ном“.
<p>29 А Павло: „Благав би я Бога, щоб чи мало, чи багато, — не тільки но ти, але й усі, хто чує сьогодні мене, зробились такими, як і я, крім оцих ланцюгів“.
<p>30 І встав цар та намісник, і Верні́ка та ті, хто з ними сидів.
<p>31 І на́бік вони відійшли, і розмовляли один до одно́го й казали: „Нічого, ва́ртого смерти або ланцюгів, чоловік цей не робить!“
<p>32 Агріппа ж до Феста сказав: „Міг би бути відпу́щений цей чоловік, якби не відкликавсь був до ке́саря“

<h4>27</h4>
<p>1 А коли постановлено, щоб відпли́нули ми до Італії, то віддано Павла та <i>ще</i> деяких інших ув'я́знених сотникові, Юлієві на ім'я́, з полку Августа.
<p>2 І посідали ми на корабля адрамі́тського, що пливти́ мав біля місць азійських, та й відча́лили. Із нами був Аріста́рх македо́нець із Солу́ня.
<p>3 А другого <i>дня</i> ми пристали в Сидо́ні. До Павла ж Юлій ставивсь по-лю́дському, і дозволив до друзів піти, <i>та їхньої</i> опіки зазнати.
<p>4 А ви́рушивши звідти, припливли́ ми до Кіпру, бо вітри́ супроти́вні були́.
<p>5 Коли ж перепли́нули море, що біля Кілікі́ї й Памфі́лії, то ми прибули́ до Лікі́йської Міри.
<p>6 І там сотник знайшов корабля олександрійського, що пли́в в Італію, і всадив нас на нього.
<p>7 І днів багато помалу пливли́ ми, і насилу насупроти Кніду припли́нули, а що вітер нас не допускав, попливли́ ми додолу на Кріт при Салмо́ні.
<p>8 І коли ми насилу минули його, то припливли́ до одно́го місця, що зветься Доброю При́станню, недалеко якого знахо́диться місто Ласе́я.
<p>9 А як ча́су минуло багато, і була вже плавба́ небезпечна, бо минув уже й піст, то зачав Павло радити,
<p>10 говорячи їм: „О мужі! Я бачу, що буде плавба́ з перешкодами та з великим ущербком не лиш для вантажу́ й корабля, але й для наших душ“.
<p>11 Та сотник довіря́в більше стерни́чому та власнико́ві корабля, ніж тому, що Павло говорив.
<p>12 А що при́стань була на зимівлю неви́гідна, то більшість давала пораду відпли́нути звідти, щоб, як можна, дістатись до Фініка, і перезимувати в пристані крітській, неприступній західнім вітра́м із пі́вдня та з пі́вночі.
<p>13 А як вітер півде́нний повіяв, то поду́мали, що бажа́ння вони досягли́, тому витягли <i>кітви</i> й попливли покрай Кріту.
<p>14 Але незаба́ром ударив на них рвучкий вітер, що зветься евроклі́дон.<f>[38]</f>
<p>15 А коли корабель був підхо́плений, і не міг противитись вітрові, то <i>йому</i> віддались ми й поне́слися.
<p>16 І наїхали ми на один остріве́ць, що Кла́вдою зветься, і чо́вна насилу затримати змогли.
<p>17 Коли ж його витягли, то за́собів допомічни́х добирали й корабля підв'язали. А боявшись, щоб не впасти на Сірт, поспускали вітри́ла, і носилися так.
<p>18 А коли зачала́ буря мі́цно нас ки́дати, то другого дня стали ми розванта́жуватись,
<p>19 а третього <i>дня</i> корабельне знаря́ддя ми повикидали власно́руч.
<p>20 А коли довгі дні не з'являлось ні сонце, ні зо́рі, і буря чимала <i>на нас</i> напирала, то останню наді́ю ми втратили, щоб нам урятуватись.
<p>21 А як довго не їли вони, то Павло став тоді серед них і промовив: „О мужі, тож треба було мене слухатися та не відпливати від Кріту, — і обминули б були ці терпіння та шкоди.
<p>22 А тепер вас благаю триматись на дусі, бо ні о́дна душа з вас не згине, окрім корабля.
<p>23 Бо ночі цієї з'явився мені Ангол Бога, Якому належу й Якому служу́,
<p>24 та і прорік: „Не бійся, Па́вле, бо треба тобі перед ке́сарем стати, і ось Бог дарував тобі всіх, хто з тобою пливе“.
<p>25 Тому́ то тримайтесь на дусі, о мужі, бо я вірую Богові, що станеться так, як було мені сказано.
<p>26 І ми мусимо наткнутись на о́стрів якійсь“.
<p>27 А коли надійшла чотирнадцята ніч, і ми носились по Адріяти́цькому морю, то десь коло пі́вночі стали доми́слюватись моряки, що наближуються до якоїсь землі.
<p>28 І, запустивши оли́вницю,<f>[39]</f> двадцять сяжнів знайшли. А від 'їхавши трохи, запустити оли́вницю знову, — і знайшли сяжнів п'ятнадцять.
<p>29 І боявшись, щоб не натрапити нам на скеля́сті місця́, ми закинули чотири кі́тві<f>[40]</f> з корми́, і благали, щоб настав день.
<p>30 А коли моряки намага́лись утекти́ з корабля́, і чо́вна спускали до моря, вдаючи́, ніби кі́тви закинути з носа хо́чуть,
<p>31 то сказав Павло сотникові й воякам: „Як вони в кораблі не зоста́нуться, то спасти́сь ви не зможете!“
<p>32 Тоді вояки́ перерізали мо́тузи в чо́вна, і дали́ йому впасти.
<p>33 А коли розвиднятися стало, то благав Павло всіх, щоб поживу прийняти, і казав: „Чотирна́дцятий день ось сьогодні без їжі ви перебуваєте, очікуючи та нічого не ївши.
<p>34 Тому́ то благаю вас ї́жу прийняти, бо це на рятунок вам буде, — бо жодному з вас не спаде з голови <i>й</i> волоси́на!“
<p>35 А промовивши це, узяв хліб та подякував Богові перед усіма́, і, поламавши, став їсти.
<p>36 Тоді всі підне́слись на дусі, і, стали поживу приймати.
<p>37 А всіх душ нас було в кораблі — двісті сімдесят шість.
<p>38 І як наїлись вони, то стали полегшувати корабля, викидаючи збіжжя до моря.
<p>39 А коли настав день, то вони не могли розпізнати землі, одначе зато́ку якусь <i>там</i> угледіли, що берега пла́ского мала, до якого й ви́рішили, як можна, приплисти́ з кораблем.
<p>40 Підняли тоді кі́тви, і повкидали до моря, і порозв'язували поворо́зки в стерна́, і вітри́ло мале за вітром поставили, — та й покерува́ли до берега.
<p>41 Та ось ми натра́пили на місце, що мало з обох сторін море, і корабель опинивсь на мілко́му: ніс загруз й позоставсь нерухо́мий, а корма́ розбивалася силою хвиль.
<p>42 Вояки́ ж були змовилися повбивати в'язнів, щоб котри́йсь не поплив і не втік.
<p>43 Але сотник хотів урятувати Павла, і заборонив їхній на́мір, і звелів <i>усім</i> тим, хто пли́вати вміє, щоб скакали та перші на берег вихо́дили,
<p>44 а інші — хто на до́шках, а хто на чімбудь з корабля. І таким чином сталось, що всі врятувались на землю!

<h4>28</h4>
<p>1 А коли врятувалися ми, то довідалися, що о́стрів <i>той</i> зветься Мелі́та.
<p>2 Тубі́льці ж нам виявили надзвичайну лю́дяність, бо вони запалили огонь, — ішов бо дощ і був холод, — і прийняли́ нас усіх.
<p>3 Як Павло ж назбирав купу хмизу та й покла́в на огонь, змія́ вискочила через жар, — і почепилась на руку йому.
<p>4 Як тубільці ж угледіли, що змія́ почепилась на руку йому, зачали́ говори́ти один о́дному: „Либонь цей чоловік душогуб, що йому, від моря врятованому, По́мста жити не дозволила!“
<p>5 Він струснув ту звірюку в огонь, — і ніякої шко́ди не зазнав!
<p>6 А вони сподівалися, що він спухне або впаде́ мертвий уми́ть. Коли ж довго чекали того та побачили, що нія́кого лиха не сталося з ним, думку змінили й казали, що він бог.
<p>7 Навкруги ж того місця знахо́дились до́бра начальника о́строва, на ім'я́ Пу́блія, — він прийняв нас, і три дні ласка́во гости́в.
<p>8 І сталось, що Пу́бліїв ба́тько лежав, слабий на пропа́сницю та на черві́нку. До нього Павло ввійшов і помолився, і, руки на нього поклавши, уздоро́вив його.
<p>9 Якже трапилось це, то й інші на о́строві, що мали хвороби, прихо́дили та вздоровля́лись.
<p>10 Вони нас вшанували й великими по́честями, а як ми від'їжджали, понаклада́ли, чого було треба.
<p>11 А по трьох місяцях ми відпливли́ на олександрійському кораблі, що мав знака <i>братів</i> Діоску́рів, і що на о́строві він перези́мував.
<p>12 І, як ми допливли́ в Сіраку́зи, пробули <i>там</i> три дні.
<p>13 А звідти, пливучи́ понад берегом, прибули́ ми до Ре́ґії, а що вітер південний повіяв за день, то другого дня прибули в Путео́лі,
<p>14 де знайшли ми братів, вони ж нас ублагали сім день позостатися в <i>них</i>. І <i>ось</i> так прибули́ ми до Риму.
<p>15 А звідти брати, прочувши про нас, назустріч нам вийшли аж до Аппіфо́ру та до Тритаве́рни. Побачивши їх, Павло дякував Богові та посмілі́шав.
<p>16 А коли прибули́ ми до Риму, Павло́ві дозволено жити осібно, ураз із вояко́м, що його сторожи́в.
<p>17 І сталось, по трьох днях Павло скликав знатніших з юдеїв. Як зійшлися ж вони, він промовив до них: „Мужі-браття! Не вчинив я нічого проти люду чи звича́їв отцівських, та проте́ мене ви́дано з Єрусалиму ув'я́зненого в руки римля́н.
<p>18 Вони мене вислухали та й хотіли пустити, бож провини смертельної ні однієї в мені не було́.
<p>19 Та юдеї противилися, тому змушений був я відкли́катися на <i>суд</i> ке́сарів, <i>але</i> не для того, щоб наро́д свій у чо́мусь оска́ржити.
<p>20 Тож із цієї причини покликав я вас, щоб побачити й порозмовляти, — бо то за надію Ізраїлеву я обку́тий цими кайда́нами“.
<p>21 А вони відказали йому: „Не оде́ржали ми ні листів із Юдеї про тебе, ані жоден із братів не прийшов, і не звістив, і не казав чого злого про тебе.
<p>22 Але прагнемо ми, щоб почути від тебе, яку думку ти маєш, бо відо́мо про секту цю нам, що їй скрізь спротивляються“
<p>23 А коли вони визначили йому день, то дуже багато прийшло їх до нього в госпо́ду. А він їм від ра́нку до вечора розповідав, та про Божеє Царство свідо́цтва давав, і переконував їх про Ісуса Зако́ном Мойсея й Пророками.
<p>24 І одні вірили в те, про що він говорив, а інші не вірили.
<p>25 Вони між собою незгідні були́ й повихо́дили, як промовив Павло одне слово, що добре прорік Дух Святий отцям нашим через пророка Ісаю,
<p>26 промовляючи: „Піди до наро́ду цього та й скажи: Ви вухом почуєте, та розуміти не бу́дете, дивитися бу́дете оком, але не побачите!
<p>27 Затовсті́ло бо серце людей цих, тяжко чують на ву́ха вони, і зажмурили очі свої, щоб якось не побачити очима, і не почути ву́хами, і не зрозуміти <i>їм</i> серцем, і не навернутись, щоб Я їх уздоро́вив!“
<p>28 Тож нехай для вас буде відо́ме, що послано Боже спасіння оце до поган, — і почують вони!“
<p>29 Як промовив він це, розійшлися юдеї, велику суперечку провадивши поміж собою.
<p>30 І ці́лих два роки Павло пробув у найнятім домі своїм, і приймав усіх, хто прихо́див до нього,
<p>31 і проповідував він Боже Царство, та з відвагою повною беззаборо́нно навчав про Господа Ісуса Христа!


