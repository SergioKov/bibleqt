<h2>Якова</h2>

<h4>1</h4>
<p>1 Яків, раб Бога й Господа Ісуса Христа, дванадцятьом племена́м, які в Розпоро́шенні,<f>[1]</f> — вітаю я вас!<f>[2]</f>
<p>2 Майте, бра́ти мої, повну радість, коли впадаєте в усілякі випробо́вування,
<p>3 знаючи, що досвідчення вашої віри дає терпеливість.
<p>4 А терпеливість нехай має чин доскона́лий, щоб ви досконалі та бездоганні були́, і недостачі ні в чому не мали.
<p>5 А якщо кому з вас не стачає мудрости, нехай просить від Бога, що всім дає просто, та не докоряє, — і бу́де вона йому да́на.
<p>6 Але нехай просить із вірою, без жодного су́мніву. Бо хто має су́мнів, той подібний до морської хвилі, яку жене й кидає вітер.
<p>7 Нехай бо така люди́на не гадає, що дістане що́ від Господа.
<p>8 Двоєдушна люди́на непостійна на всіх дорогах своїх.
<p>9 А понижений брат нехай хвалиться висо́кістю своєю,
<p>10 а багатий — пони́женням своїм, бо він промине, як <i>той</i> цвіт трав'яни́й, —
<p>11 бо сонце зійшло зо спеко́тою, і траву посушило, — і відпав цвіт її, і зникла краса́ її виду. Так само зів'яне й багатий у дорогах своїх!
<p>12 Блаженна люди́на, що ви́терпить пробу, бо, бувши ви́пробувана, дістане вінця життя, якого Господь обіцяв тим, хто любить Його.
<p>13 Ви́пробовуваний, хай не каже ніхто: „Я від Бога споку́шуваний“. Бо Бог злом не спокушується, і нікого Він Сам не спокушує.
<p>14 Але кожен спокушується, як на́диться й зво́диться пожадливістю власною.
<p>15 Пожадли́вість пото́му, зачавши, народжує гріх, а зроблений гріх народжує смерть.
<p>16 Не обма́нюйтесь, брати мої любі!
<p>17 Усяке добре дава́ння та дар досконалий похо́дить згори від Отця світил, що в Нього нема переміни чи тіні відміни.
<p>18 Захотівши, Він нас породив словом правди, щоб ми стали якимсь первопло́дом творів Його.
<p>19 Отож, мої брати́ любі, нехай буде кожна людина швидка́ послухати, забарна́ говорити, повільна на гнів.
<p>20 Бо гнів лю́дський не чинить праведности Божої.
<p>21 Тому́ то відкиньте всіляку нечисть та залишок злоби́, і прийміть із ла́гідністю всіяне слово, що може спасти ваші душі.
<p>22 Будьте ж викона́вцями слова, а не слухачами самими, що себе самих обманюють.
<p>23 Бо хто слуха́ч слова, а не викона́вець, той подібний люди́ні, що риси обличчя свого розглядає у дзе́ркалі, —
<p>24 бо розгляне себе та й віді́йде, і зараз забуде, яка вона є.
<p>25 А хто заглядає в зако́н досконалий, <i>закон</i> волі, і <i>в нім</i> пробуває, той не буде забу́дько слухач, але виконавець ді́ла, — і він буде блаженний у дія́нні своїм!
<p>26 Коли ж хто гада́є, що він побожний, і свого язика не вгамо́вує, та своє серце обманює, — марна́ побожність того́!
<p>27 Чиста й непорочна побожність перед Богом і Отцем оця: згля́нутися над си́ротами та вдови́цями в утисках їхніх, себе берегти чистим від світу.

<h4>2</h4>
<p>1 Брати́ мої, не зважаючи на обличчя, майте віру в нашого Господа слави, Ісуса Христа.
<p>2 Бо коли до вашого зібра́ння ввійде чоловік із золотим перснем, у шаті блискучій, увійде й біда́р у вбогім вбранні́,
<p>3 і ви поглянете на то́го, хто в шаті блискучій, і скажете йому: „Ти сідай вигі́дно отут,“ а бідаре́ві прокажете: „Ти стань там, чи сідай собі тут на підніжку моїм“,
<p>4 то чи не стало між вами поді́лення, і не стали ви злоду́мними суддями?
<p>5 Послухайте, мої брати любі, — чи ж не вибрав Бог бідарі́в цього світу за багатих вірою й за спадкоє́мців Царства, яке обіцяв Він тим, хто любить Його?
<p>6 А ви бідаря́ зневажили! Хіба не багачі переслідують вас, хіба не вони тягнуть вас на суди́?
<p>7 Хіба не вони зневажають те добре ім'я́, що ви ним називаєтесь?
<p>8 Коли ви Зако́на Царсько́го виконуєте, за Писа́нням: „Люби свого ближнього, як самого себе“, то ви робите добре.
<p>9 Коли ж дивитеся на обличчя, то чините гріх, бо Зако́н удоводнює, що ви винуватці.
<p>10 Бо хто всього Зако́на виконує, а згрішить в одно́му, той винним у всьому стає.
<p>11 Бо Той, Хто сказав: „Не чини перелю́бства“, також наказав: „Не вбивай“. А хоч ти перелю́бства не чиниш, а вб'єш, то ти переступник Зако́ну.
<p>12 Отак говоріть і отак чиніть, як такі, що будете суджені зако́ном волі.
<p>13 Бо суд немилосердний на того, хто не вчинив милосердя. Милосердя <i>бо</i> ставиться вище за суд.
<p>14 Яка ко́ристь, брати мої, коли хто говорить, що має віру, але діл не має? Чи може спасти його віра?
<p>15 Коли ж брат чи сестра будуть нагі, і позбавлені денного по́корму,
<p>16 а хто-небудь із вас до них скаже: „Ідіть з миром, грійтесь та їжте“, та не дасть їм потрібного тілу, — що ж то поможе?
<p>17 Так само й віра, коли діл не має, — ме́ртва в собі!
<p>18 Але скаже хтоне́будь: „Маєш ти віру, а я маю діла; покажи мені віру свою без діл твоїх, а я покажу тобі віру свою від діл моїх“.
<p>19 Чи віруєш ти, що Бог один? Добре робиш! Та й де́мони вірують, — і тремтять.
<p>20 Чи хочеш ти знати, о марна́ люди́но, що віра без діл — ме́ртва?
<p>21 Авраам, отець наш, — чи він не з діл виправданий, був як поклав був на же́ртівника свого сина Ісака?
<p>22 Чи ти бачиш, що віра помогла його ділам, і вдоскона́лилась віра із діл?
<p>23 І зді́йснилося Писа́ння, що каже: „Авраам же ввірував Богові, і <i>це</i> йому зараховане в праведність, і був на́званий він другом Божим“.
<p>24 Отож, чи ви бачите, що люди́на виправдується від діл, а не тільки від віри?
<p>25 Чи так само і блудни́ця Раха́в не з діл виправдалась, коли прийняла́ посланці́в, і дорогою іншою випустила?
<p>26 Бо як тіло без духа ме́ртве, так і віра без діл — мертва!

<h4>3</h4>
<p>1 Не багато-хто ставайте, братти мої, учителями, знавши, що більший о́суд при́ймемо.
<p>2 Бо багато ми всі помиляємось. Коли хто не помиляється в слові, то це муж досконалий, спроможний прибо́ркувати й усе тіло.
<p>3 От і ко́ням вкладаєм узде́чки до ро́та, щоб корилися нам, і ми всім їхнім тілом керуємо.
<p>4 От і кораблі, хоч які величезні та гнані вітра́ми жорсто́кими, <i>проте</i> найменшим сте́рном скеро́вуються, куди хоче стерни́чий.
<p>5 Так само й язик, — малий член, але хва́литься ве́льми! Ось маленький огонь, а запалює величезного ліса!
<p>6 І язик — то огонь. Як світ<f>[3]</f> неправости, поста́влений так поміж нашими членами, язик скверни́ть усе тіло, запалює круг життя, і сам запалюється від геєнни.
<p>7 Бо всяка природа звірі́в і пташо́к, гадів і мо́рських <i>потвор</i> прибо́ркується, і прибо́ркана буде природою лю́дською,
<p>8 та не може ніхто із людей язика вгамува́ти, — він зло безупи́нне, він повний отрути смерте́льної!
<p>9 Ним ми благословляємо Бога й Отця, і ним проклинаєм людей, що <i>створені</i> на Божу подобу.
<p>10 Із тих самих уст виходить благослове́ння й прокля́ття. Не повинно, брати́ мої, щоб так це було́!
<p>11 Хіба з одно́го отвору виходить вода солодка й гірка́?
<p>12 Хіба може, бра́ти мої, фіґове дерево родити оливки, або виноград — фіґи? Солодка вода не тече з солонця́.<f>[4]</f>
<p>13 Хто мудрий і розумний між вами, нехай він покаже діла́ свої в ла́гідній мудрості добрим поводженням!
<p>14 Коли ж гірку́ заздрість та сварку ви маєте в серці своєму, то не величайтесь та не говоріть неправди на правду, —
<p>15 це не мудрість, що <i>ніби</i> зве́рху походить вона, але земна, тілесна <i>та</i> де́монська.
<p>16 Бо де за́здрість та сварка, там бе́злад та всяка зла річ!
<p>17 А мудрість, що зверху вона, насамперед чиста, а потім спокійна, ла́гідна, покірлива, повна милосердя та добрих пло́дів, безстороння та нелукава.
<p>18 А плід праведности сіється творцями миру.

<h4>4</h4>
<p>1 Звідки ві́йни та свари між вами? Чи не звідси, — від ваших пожадливостей, які в ваших членах воюють?
<p>2 Бажаєте ви — та й не маєте, убиваєте й за́здрите — та досягнути не можете, сва́ритеся та воюєте — та не маєте, бо не проха́єте,
<p>3 прохаєте — та не одержуєте, бо прохаєте на зле, щоб ужити на розко́ші свої.
<p>4 Перелю́бники та перелю́бниці, чи ж ви не знаєте, що дружба зо світом — то ворожнеча супроти Бога? Бо хто хоче бути світові при́ятелем, той ворогом Божим стається.
<p>5 Чи ви ду́маєте, що даремно Писа́ння говорить: „Жада́є аж до за́здрости Дух, що в нас пробуває“?
<p>6 Та ще більшу благода́ть дає, через що й промовляє: „Бог противиться гордим, а смиренним дає благода́ть“.
<p>7 Тож підкоріться Богові та спротивляйтесь дияволові, — то й утече він від вас.
<p>8 Набли́зьтесь до Бога, то й Бог набли́зиться до вас. Очистьте руки, грішні, та серця освятіть, двоєдушні!
<p>9 Журіться, сумуйте та плачте! Хай обернеться сміх ваш у плач, а радість у сум!
<p>10 Упокорі́ться перед Господнім лицем, — і Він вас підійме!
<p>11 Не обмовляйте, брати, один о́дного! Бо хто брата свого обмовляє або судить брата, той Зако́на обмовляє та судить Зако́на. А коли ти Зако́на осуджуєш, то ти не викона́вець Закона, але суддя.
<p>12 Один Законода́вець і Суддя, що може спасти й погубити. А ти хто такий, що осуджуєш ближнього?
<p>13 А ну тепер ви, що говорите: „Сьогодні чи взавтра ми пі́дем у те чи те місто, і там рік проживе́мо, та бу́демо торгувати й заробляти“,
<p>14 ви, що не відаєте, що́ <i>трапиться</i> взавтра, — яке ваше життя? Бо це пара, що на хвильку з'явля́ється, а потім зникає!
<p>15 Замість того, щоб вам говорити: „Як схоче Госпо́дь та бу́демо живі, то зробимо це або те“.
<p>16 А тепер ви хва́литеся в своїх го́рдощах, — лиха́ всяка подібна хвальба́!
<p>17 Отож, хто знає, як чинити добро, та не чинить, — той має гріх!

<h4>5</h4>
<p>1 А ну ж тепер ви, багачі́, — плачте й ридайте над лихом своїм, що <i>вас</i> має спіткати:
<p>2 ваше багатство згнило, а ваші вбрання́ міль поїла!
<p>3 Золото ваше та срі́бло поіржа́віло, а їхня іржа буде сві́дчити проти вас, і поїсть ваше тіло, немов той огонь! Ви скарби зібрали собі на останні дні!
<p>4 Ось голосить заплата, що ви затримали в робі́тників, які жали на ваших полях, — і голосі́ння женці́в досягли́ вух Господа Савао́та!
<p>5 Ви розкошували на землі й насолоджувались, серця свої<f>[5]</f> ви́годували, немов би на день зако́лення.
<p>6 Ви Праведного засудили <i>й</i> убили, — Він вам не проти́вився!
<p>7 Отож, браття, довготерпіть аж до при́ходу Господа! Ось чекає рільни́к дорогоцінного пло́ду землі, довготе́рпить за нього, аж поки оде́ржить дощ ранній та пізній.
<p>8 Довготерпі́ть <i>же</i> й ви, зміцніть серця ваші, бо набли́зився при́хід Господній!
<p>9 Не нарікайте один на о́дного, браття, щоб вас не засу́джено, — он Суддя стоїть перед дверима!
<p>10 Візьміть, браття, пророків за при́клад стражда́ння та довготерпі́ння, — вони промовляли Господнім Ім'я́м!
<p>11 Отож, за блаженних ми маємо тих, хто витерпів. Ви чули про Йо́вове терпі́ння та бачили Господній кінець <i>його́</i>, що „ве́льми Господь милости́вий та щедрий“.
<p>12 А найперше, браття мої, не кляніться ні небом, ані землею, і ніякою іншою клятвою! <i>Слово</i> ж ваше хай буде: „Так, так“ та „Ні, ні“, щоб не впасти вам в о́суд.
<p>13 Чи страждає хто з вас? Нехай молиться! Чи тішиться хтось? Хай співає псалми́!
<p>14 Чи хворі́є хто з вас? Хай покличе пресвітерів Церкви, і над ним хай помоляться, намасти́вши його оливою в Господнє Ім'я́,
<p>15 і молитва віри вздоро́вить недужого, і Господь його піді́йме, а коли він гріхи був учинив, то вони йому простяться.
<p>16 Отже, признава́йтесь один перед о́дним у <i>своїх</i> про́гріхах, і моліться один за о́дного, щоб <i>вам</i> уздоро́витись. Бо дуже могутня ре́вна молитва праведного!
<p>17 Ілля́ був люди́на, подібна до нас при́страстями, і він помолився молитвою, щоб дощу́ не було́, — і дощу не було́ на землі аж три роки й шість місяців...
<p>18 І він знов помолився, — і дощу́ дало́ небо, а земля вродила свій плід!
<p>19 Бра́ття мої, — коли хто з-поміж вас заблудить від правди, і його хто наверне,
<p>20 хай знає, що той, хто грішника навернув від його блу́дної дороги, той душу його спасає від смерти та бе́зліч гріхів покриває!


