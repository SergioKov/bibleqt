<h2>1-е до солунян</h2>

<h4>1</h4>
<p>1 Павло й Силуа́н та Тимофій до Церкви Солу́нської<f>[1]</f> в Бозі Отці й Господі Ісусі Христі: благода́ть вам і мир!
<p>2 Ми дякуємо Богові за́вжди за всіх вас, згадуючи <i>вас</i> у наших моли́твах.
<p>3 Ми згадуємо безпереста́нку про ваше ді́ло віри, і про працю любови, і про терпіння надії на Господа нашого Ісуса Христа, перед Богом і Отцем нашим,
<p>4 зна́ючи, Богом улю́блені браття, про ваше обра́ння.
<p>5 Бо наша Єва́нгелія не була́ для вас тільки у слові, а й у силі, і в Дусі Святім, і з великим упе́вненням, як знаєте ви, які ми були́ поміж вами для вас.
<p>6 І ви стали наслідувачі нам і Господе́ві, слово прийнявши в великому утискові з радістю Духа Святого,
<p>7 так що ви стали взірце́м для всіх віруючих у Македонії та в Ахаї.
<p>8 Бо проне́слося Слово Господнє від вас не тільки в Македонії та в Ахаї, а й до кожного міста прийшла ваша віра в Бога, так що вам непотрібно казати чого́сь.
<p>9 Вони бо звіщають про нас, який був при́хід наш до вас, і як ви наверну́лись до Бога від і́долів, <i>щоб</i> служити живому й правдивому Богові,
<p>10 і з неба очікувати Сина Його, що Його воскресив Він із мертвих, Ісуса, що визволює нас від майбу́тнього гніву.

<h4>2</h4>
<p>1 Самі бо ви знаєте, браття, прихід наш до вас, що не марни́й він був.
<p>2 Та хоч ми нате́рпілися перед тим, і дізнали зневаги в Фили́пах, як знаєте, проте ми відва́жилися в нашім Бозі звіщати вам Божу Єва́нгелію з великою боротьбою.
<p>3 Бо покли́кання наше <i>було</i> не з обмани, ані з нечи́стости, ані від лука́вства,
<p>4 але, як Бог визнав нас гідними, щоб нам доручити Єва́нгелію, ми говоримо так, не лю́дям дого́джуючи, але Богові, що випробо́вує наші серця.
<p>5 Ми сло́ва підле́сливого не вживали ніко́ли, як знаєте, і не винні в заже́рливості. Бог свідок <i>тому́</i>!
<p>6 Не шукаємо ми слави в людей, ані в вас, ані в інших.
<p>7 Хоч могли ми поту́жними бути, як Христові апо́столи, але ми серед вас були тихі, немов годува́льниця та, яка доглядає дітей своїх.
<p>8 Так бувши ласка́ві до вас, хотіли ми вам передати не тільки Божу Єва́нгелію, але й ду́ші свої, бо були́ ви улю́блені нам.
<p>9 Бо ви пам'ятаєте, браття, наше стру́днення й уто́му: день і ніч ми робили, щоб жодного з вас не обтя́жити, і проповідували вам Божу Єва́нгелію.
<p>10 Ви свідки та Бог, як свято, і праведно, і бездога́нно пово́дилися ми між вами, віруючими!
<p>11 Бож знаєте ви, як кожного з вас, немов ба́тько дітей своїх власних,
<p>12 просили ми вас, і намо́влювали та показували, щоб ви гідно пово́дилися перед Богом, що покликав вас у Своє Царство та в славу.
<p>13 Тому́ то й ми дякуємо Богові безпереста́нку, що, прийнявши почуте від нас Сло́во Боже, прийняли́ ви не як слово лю́дське, але — як правдиво то є — Слово Боже, що й діє в вас, віруючих.
<p>14 Бо стали ви, бра́ття, наслідувачами Церквам Божим, що в Юдеї в Христі Ісусі, бо те саме і ви були ви́терпіли від своїх землякі́в, як і ті від юдеїв,
<p>15 що вбили вони й Господа Ісуса, і пророків Його, і вигнали нас, і Богові не догоджа́ють, і супротивні всім лю́дям.
<p>16 Вони забороняють нам говорити поганам, щоб спаслися, щоб тим доповня́ти їм за́вжди провини свої. Але <i>Божий</i> гнів їх спіткає вкінці!
<p>17 А ми, браття, на короткий часо́к розлучившися з вами лицем, <i>а</i> не серцем, тим із більшим бажа́нням силкува́лись побачити ваше лице.
<p>18 Тим то до вас ми хотіли прийти, я, Павло, раз і двічі, але сатана́ перешкодив був нам.
<p>19 Бо хто нам надія, чи радість, чи вінок похвали́? Хіба ж то й не ви перед Господом нашим Ісусом в Його прихо́ді?
<p>20 Бо ви наша слава та радість!

<h4>3</h4>
<p>1 Тому́ то, не сте́рпівши більше, ми схотіли зостатися в Ате́нах самі,
<p>2 і послали Тимофі́я, нашого брата й служи́теля Божого в Христовій Єва́нгелії, щоб упе́внити вас та потішити в вашій вірі,
<p>3 щоб ані один не хитався в цім горі. Самі бо ви знаєте, що на те нас призначено.
<p>4 Бо коли ми були́ в вас, то казали вам напере́д, що маємо страждати, як і сталось, і знаєте ви.
<p>5 Тому́ й я, не сте́рпівши більше, послав довідатись про вашу віру, щоб ча́сом споку́сник вас не спокусив, і труд наш не стався б даре́мний.
<p>6 А тепер, як вернувся від вас Тимофій і приніс нам радісну звістку про віру та вашу любов, і що за́вжди ви маєте добру пам'ять про нас, і бажаєте бачити нас, як і ми вас,
<p>7 через те ми потішились, бра́ття, за вас, у всякому горі та в нашій ну́жді, ради вашої віри.
<p>8 Бо тепер ми живемо́, якщо в Господі ви стоїте́!
<p>9 Яку бо подяку ми мо́жемо Богові дати за вас, за всю радість, що нею ми ті́шимося ради вас перед нашим Богом?
<p>10 Ми вдень та вночі ревно мо́лимося, щоб побачити ваше лице та допо́внити те, чого не вистача́є вашій вірі.
<p>11 Сам же Бог і Отець наш, і Господь наш Ісус нехай ви́рівняє нашу дорогу до вас!
<p>12 А в вас хай примно́жить Госпо́дь, і нехай збагати́ть вашу любов один до о́дного, і до всіх, як і наша є до вас!
<p>13 Нехай Він зміцни́ть серця́ ваші невинними в святості перед Богом і нашим Отцем, при прихо́ді Господа нашого Ісуса з усіма́ святими Його́!

<h4>4</h4>
<p>1 А далі, бра́ття, просимо вас та благаємо в Господі Ісусі, щоб, як прийняли́ ви від нас, як належить поводитись вам та дого́джувати Богові, — як ви й поводитеся, — щоб <i>у тому</i> ще більше зроста́ли!
<p>2 Бо ви знаєте, які вам нака́зи дали ми Господом Ісусом.
<p>3 Бо це воля Божа, — освя́чення ваше: щоб ви береглись від розпусти,
<p>4 щоб кожен із вас умів тримати начи́ння своє в святості й честі,
<p>5 а не в при́страсній по́хоті, як і „погани, що Бога не знають“.
<p>6 Щоб <i>ніхто</i> не кривдив і не визи́скував брата свого в <i>якійбудь</i> справі, бо ме́сник Госпо́дь за все це, як і перше казали ми вам та засві́дчили.
<p>7 Бо покликав нас Бог не на нечи́стість, але на освя́чення.
<p>8 Отож, хто <i>оце</i> відкида́є, зневажає не люди́ну, а Бога, що нам також дав Свого Духа Святого.
<p>9 А про братолюбство немає потреби писати до вас, бо самі ви від Бога на́вчені люби́ти один о́дного,
<p>10 бо чините те всім брата́м у всій Македонії. Благаємо ж, браття, ми вас, щоб <i>у цьому</i> ще більш ви зростали,
<p>11 і пильно дбали жити спокійно, займатися своїми справами та заробляти своїми руками, як ми вам наказували,
<p>12 щоб ви перед чужими пристойно пово́дилися, і щоб ні від ко́го не залежали!
<p>13 Не хо́чу ж я, браття, щоб не відали ви про покі́йних, щоб ви не сумували, як і інші, що надії не мають.
<p>14 Коли бо ми віруємо, що Ісус був умер і воскрес, так і покі́йних через Ісуса приведе́ Бог із Ним.
<p>15 Бо це ми вам кажемо словом Господнім, що ми, хто живе, хто полишений до прихо́ду Господнього, — ми не попередимо покі́йних.
<p>16 Сам бо Господь із нака́зом, при голосі арха́нгола та при Божій сурмі́ зійде з неба, і перше воскре́снуть умерлі в Христі,
<p>17 потім ми, що живемо́ й зоста́лись, бу́демо схо́плені ра́зом із ними на хмарах на зу́стріч Господню на повітрі, і так за́всіди бу́демо з Господом.
<p>18 Отож, потішайте один о́дного цими словами!

<h4>5</h4>
<p>1 А про часи́ та про по́ри, брати, не потрібно писати до вас,
<p>2 бо самі ви докладно те знаєте, що при́йде день Господній так, як злодій вночі.
<p>3 Бо коли говоритимуть: „Мир і безпечність“, тоді несподівано при́йде заги́біль на них, як му́ка тієї, що носить в утро́бі, — і вони не втечуть!
<p>4 А ви, браття, не в те́мряві, щоб той день захопи́в вас, як злодій.
<p>5 Бо ви всі сини світла й сини дня. Не належимо ми ночі, ні те́мряві.
<p>6 Тож не бу́демо спати, як інші, а пильнуймо та будьмо твере́зі!
<p>7 Ті бо, що сплять — сплять уночі, а ті, що напиваються — вночі напиваються.
<p>8 А ми, що належимо дневі, будьмо тверезі, зодягнувшися в броню́ віри й любови, та в шоло́м надії спасі́ння,
<p>9 бо Бог нас не призна́чив на гнів, але щоб спасі́ння оде́ржали Господом нашим Ісусом Христом,
<p>10 що помер був за нас, щоб, чи пильнуємо ми чи спимо́, укупі з Ним ми жили́.
<p>11 Утішайте тому́ один о́дного, і збудо́вуйте один о́дного, — як і чините ви!
<p>12 Благаємо ж, бра́ття, ми вас, — шануйте тих, що працюють між вами, і в вас старшину́ють у Господі, і навчають вас вони,
<p>13 і в великій любові їх майте за їхню працю. Між собою заховуйте мир!
<p>14 Благаємо ж, бра́ття, ми вас: напоумля́йте непорядних, потішайте малодушних, підтримуйте слаби́х, усім довготерпіть!
<p>15 Глядіть, щоб ніхто ніко́му не віддавав злом за зло, але за́вжди дбайте про добро один для о́дного й для всіх!
<p>16 За́вжди радійте!
<p>17 Безперестанку моліться!
<p>18 Подяку складайте за все, бо така Божа воля про вас у Христі Ісусі.
<p>19 Духа не вгаша́йте!
<p>20 Не горду́йте пророцтвами!
<p>21 Усе досліджуючи, тримайтеся доброго!
<p>22 Стережіться лихого в усякому ви́гляді!
<p>23 А Сам Бог миру нехай освя́тить вас цілко́м доскона́ло, а непору́шений дух ваш, і душа, і тіло нехай непорочно збере́жені бу́дуть на при́хід Господа нашого Ісуса Христа!
<p>24 Вірний Той, Хто вас кличе, — Він і вчинить <i>оте</i>!
<p>25 Бра́ття, моліться за нас!
<p>26 Привітайте всю бра́ттю святим поцілунком!
<p>27 Заклинаю вас Господом, — цього листа прочитати перед усіма́ братами!
<p>28 Благода́ть Господа нашого Ісуса Христа <i>нехай буде</i> з вами. Амі́нь!


