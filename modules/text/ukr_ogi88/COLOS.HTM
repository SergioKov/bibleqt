<h2>До колоссян</h2>

<h4>1</h4>
<p>1 Павло, із волі Божої апо́стол Христа Ісуса, і брат Тимофі́й
<p>2 до святих і вірних братів у Христі, що в Коло́сах: благода́ть вам і мир від Бога, Отця нашого!
<p>3 Ми дякуємо Богові, Отцеві Господа нашого Ісуса Христа, за́вжди за вас мо́лячись,
<p>4 прочувши про вашу віру в Христа Ісуса та про любов, яку маєте до всіх святих
<p>5 через надію, пригото́вану в небі для вас, що про неї давніше ви чули в слові правди Єва́нгелії,
<p>6 що до вас прибула́, і на ці́лому світі плодоно́сна й росте, як і в вас, з того дня, коли ви почули й пізнали благодать Божу в правді.
<p>7 Отак ви і навчилися від Епа́фра, улю́бленого співробі́тника нашого, що за вас він вірний служитель Христа,
<p>8 що й виявив нам про вашу духовну любов.
<p>9 Через це то й ми з того дня, як почули, не перестаємо молитись за вас та просити, щоб для пізна́ння волі Його були́ ви напо́внені всякою мудрістю й розумом духовним,
<p>10 щоб ви пово́дилися нале́жно щодо Господа в усякому дого́дженні, в усякому доброму ді́лі прино́сячи плід і зростаючи в пізна́нні Бога,
<p>11 зміцняючись усякою силою за могутністю слави Його для всякої витрива́лости й довготерпі́ння з радістю,
<p>12 дя́куючи Отцеві, що вчинив нас достойними участи в спа́дщині святих у світлі,
<p>13 що визволив нас із вла́ди те́мряви й переставив нас до Царства Свого улю́бленого Сина,
<p>14 в Якім маємо відку́плення <i>і</i> про́щення гріхів.
<p>15 Він є образ невиди́мого Бога, ро́джений перш усякого тво́рива.
<p>16 Бо то Ним ство́рено все на небі й на землі, види́ме й невиди́ме, чи то престоли, чи то госпо́дства, чи то влади, чи то начальства, — усе через Нього й для Нього створено!
<p>17 А Він є перший від усього, і все в Нім стоїть.
<p>18 І Він — Голова тіла, Церкви. Він початок, перворо́джений з мертвих, щоб у всьому Він мав пе́ршенство.
<p>19 Бо вгодно було́, щоб у Нім перебува́ла вся повнота́,
<p>20 і щоб Ним поєднати з Собою все, примиривши кров'ю хреста Його, через Нього, чи то зе́мне, чи то небесне.
<p>21 І вас, що були́ колись відчужені й вороги думкою в злих учинках,
<p>22 тепер же примирив смертю в лю́дськім тілі Його, щоб учинити вас святими, і непорочними, і неповинними перед Собою,
<p>23 якщо тільки пробува́єте в вірі тверді́ та ста́лі, і не відпадаєте від надії Єва́нгелії, що ви чули її, яка проповідана всьому створі́нню під небом, якій я, Павло, став служи́телем.
<p>24 Тепер я радію в стражда́ннях своїх за вас, і доповнюю недостачу скорбо́ти Христової і тілі своїм за тіло Його, що воно — Церква;
<p>25 якій я став служи́телем за Божим заря́дженням, що для вас мені дане, щоб виконати Слово Боже, —
<p>26 Таємницю, захо́вану від віків і поколінь, а тепер виявлену Його святим,
<p>27 що їм Бог захотів показати, яке багатство слави цієї таємниці між поганами, а вона — Христос у вас, надія слави!
<p>28 Його ми проповідуємо, нагадуючи кожній люди́ні й навчаючи кожну люди́ну всякої мудрости, щоб учинити кожну люди́ну досконалою в Христі.
<p>29 У то́му й працюю я, борючи́ся силою Його, яка сильно діє в мені.

<h4>2</h4>
<p>1 Я хо́чу, щоб ви знали, яку велику боротьбу я маю за вас і за тих, хто в Лаодикі́ї, і за всіх, хто не бачив мого тіле́сного обличчя.
<p>2 Хай потішаться їхні серця́, у любові поє́днані, для всякого багатства повного розуміння, для пізна́ння таємниці Бога, Христа,
<p>3 в Якому всі скарби премудрости й пізна́ння заховані.
<p>4 А це говорю́, щоб ніхто вас не звів фальшивими доводами при суперечці.
<p>5 Бо хоч тілом я й неприсутній, та духом я з вами, і з радістю бачу ваш порядок та твердість вашої віри в Христа.
<p>6 Отже, як ви прийняли́ були Христа Ісуса Господа, <i>так і</i> в Ньому ходіть,
<p>7 бувши вкорі́нені й збудо́вані на Ньому, та зміцнені в вірі, як вас на́вчено, збагачуючись у ній з подякою.
<p>8 Стережіться, щоб ніхто вас не звів філосо́фією та марно́ю ома́ною за переда́нням лю́дським, за стихі́ями світу, а не за Христом,
<p>9 бо в Ньому тілесно живе вся повнота́ Божества́.
<p>10 І ви маєте в Нім повноту́, а Він — Голова всякої влади й начальства.
<p>11 Ви в Ньому були́ й обрізані нерукотво́рним обрі́занням, скинувши лю́дське тіло гріховне в Христовім обрі́занні.
<p>12 Ви були з Ним поховані у хрищенні, у Ньому ви й ра́зом воскресли через віру в силу Бога, що Він з мертвих Його воскресив.
<p>13 І вас, що мертві були́ в гріхах та в необрізанні вашого тіла, Він оживив ра́зом із Ним, простивши усі гріхи,
<p>14 знищивши рукописа́ння на нас, що нака́зами було проти нас, — Він із сере́дини взяв його та й прибив його на хресті,
<p>15 роззброївши вла́ди й начальства, сміли́во їх вивів на посміхо́висько, — перемігши їх <i>на хресті</i>!
<p>16 Тож, хай ніхто вас не судить за їжу, чи за питво́, чи за чергове свято, чи за новомі́сяччя, чи за суботи, —
<p>17 бо це — тінь майбу́тнього, а тіло — Христове.
<p>18 Нехай вас не зводить ніхто уда́ваною покорою та службою ангола́м, вдаючися до того, чого не бачив, нерозважно надимаючись своїм тілесним розумом,
<p>19 а не тримаючись Голови, від Якої все тіло, сугло́бами й зв'я́зями з'є́днане й змі́цнене, росте зростом Божим.
<p>20 Отож, як ви вмерли з Христом для стихі́й світу, то чого ви, немов ті, хто в світі живе, пристаєте на постанови:
<p>21 не дотикайся, ані їж, ані рухай,
<p>22 бо то все зни́щиться, як уживати його, — за при́казами та наукою лю́дською.
<p>23 Воно ж має вид мудрости в самовільній службі й покорі та в знеси́люванні тіла, та не має якогось зна́чення, хіба щодо наси́чення тіла.

<h4>3</h4>
<p>1 Отож, коли ви воскре́сли з Христом, то шукайте того, що вгорі, де сидить Христос по Божій прави́ці.
<p>2 Ду́майте про те, що вгорі, <i>а</i> не про те, що на землі.
<p>3 Бож ви вмерли, а життя ваше сховане в Бозі з Христом.
<p>4 Коли з'я́виться Христос, наше життя, тоді з'явитеся з Ним у славі і ви.
<p>5 Отож, умертвіть ваші земні члени: розпусту, не́чисть, при́страсть, лиху пожадли́вість та заже́рливість, що вона ідолослу́ження,
<p>6 бо гнів Божий приходить за них на неслухня́них.
<p>7 І ви поміж ними ходили колись, як жили поміж ними.
<p>8 Тепер же відкиньте і ви все оте: гнів, лютість, злобу́, богозневагу, безсоромні слова́ з ваших уст.
<p>9 Не кажіть неправди один на о́дного, якщо скинули з себе люди́ну старода́вню з її вчинками,
<p>10 та зодягнулися в нову́, що відновлюється для пізна́ння за образом Створителя її,
<p>11 де нема ані ге́ллена, ані юдея, обрі́зання та необрі́зання, ва́рвара, ски́та, раба, вільного, — але все та в усьому Христос!
<p>12 Отож, зодягніться, як Божі вибра́нці, святі та улю́блені, у щире милосердя, добротли́вість, покору, ла́гідність, довготерпіння.
<p>13 Терпіть один о́дного, і прощайте собі, коли б мав хто на ко́го оска́рження. Як і Христос вам простив, <i>робіть</i> так і ви!
<p>14 А над усім тим — <i>зодягніться</i> в любов, що вона — союз доскона́лости!
<p>15 І нехай мир Божий панує у ваших серцях, до якого й були ви покликані в одно́му тілі. І вдячними будьте!
<p>16 Слово Христове нехай пробуває в вас рясно, у всякій премудрості. Навчайте та напоумля́йте самих себе! Вдячно співайте у ваших серцях Господе́ві псалми́, гі́мни, духовні пісні́!
<p>17 І все, що тільки робите словом чи ділом, — усе <i>робіть</i> у Ім'я́ Господа Ісуса, дякуючи через Нього Богові й Отцеві.
<p>18 Дружи́ни, — слухайтеся чоловіків своїх, як лицює то в Господі!
<p>19 Чоловіки, — любіть дружи́н своїх, і не будьте суво́рі до них!
<p>20 Діти, — будьте слухня́ні в усьому батька́м, бо це Господе́ві приємне!
<p>21 Батьки́, — не драту́йте дітей своїх, щоб на дусі не впали вони!
<p>22 Раби, — слухайтеся в усьому тілесних панів, і не працюйте тільки про <i>лю́дське</i> око, немов підле́щуючись, але в простоті серця, боячи́ся Бога!
<p>23 І все, що тільки чините, робіть від душі, немов Господе́ві, а не лю́дям!
<p>24 Знайте, що від Господа при́ймете в нагороду спа́дщину, бо служите ви Господе́ві Христові.
<p>25 А хто кривдить, той одержить за свою кривду. Бо не дивиться <i>Бог</i> на осо́бу!

<h4>4</h4>
<p>1 Пани, — виявляйте до рабів справедливість та рівність, і знайте, що й для вас є на небі Госпо́дь!
<p>2 Будьте тривалі в молитві, і пильнуйте з подякою в ній!
<p>3 Моліться ра́зом і за нас, щоб Бог нам відчинив двері слова, — звіщати таємницю Христову, що за неї я й зв'я́заний,
<p>4 щоб звістив я її, як звіщати належить мені.
<p>5 Пово́дьтеся мудро з чужими, використовуючи час.
<p>6 Слово ваше <i>нехай буде</i> за́вжди ласка́ве, припра́влене сіллю, щоб ви знали, як ви маєте кожному відповідати.
<p>7 Що́ зо мною, то все вам розпові́сть Тихи́к, улю́блений брат, і вірний служи́тель і співробі́тник у Господі.
<p>8 Я саме на те його вислав до вас, щоб довідались ви про нас, і щоб ваші серця він поті́шив,
<p>9 із Они́симом, вірним та улю́бленим братом, який з-поміж вас. Вони все вам розповідя́ть, що́ діється тут.
<p>10 Поздоровлює вас Ариста́рх, ув'я́знений ра́зом зо мною, і Ма́рко, небіж Варна́вин, — що про нього ви дістали нака́зи; як при́йде до вас, то прийміть його, —
<p>11 теж Ісус, на прізвище Юст, — вони із обрі́заних. Для Божого Царства — єдині вони співробі́тники, що були́ мені втіхою.
<p>12 Поздоровлює вас Епафра́с, що з ваших, раб Христа Ісуса. Він за́вжди обстоює вас у молитвах, щоб ви досконалі були та напо́внені всякою Божою волею.
<p>13 І я сві́дчу за нього, що він має велику горли́вість про вас та про тих, що знахо́дяться в Лаодикі́ї та в Гієрапо́лі.
<p>14 Вітає вас Лука́, улю́блений лі́кар, та Дима́с.
<p>15 Привітайте братів, що в Лаодикі́ї, і Німфа́на, і Церкву домашню його́.
<p>16 І як бу́де прочи́таний лист <i>цей</i> у вас, то зробіть, щоб прочитаний був він також у Церкві Лаодикі́йській, а того, що написаний з Лаодикі́ї, прочитайте і ви.
<p>17 Та скажіть Архі́пові: „Доглядай того служі́ння, що прийняв його в Господі, щоб ти його ви́конав!“
<p>18 Привітання моєю рукою Павловою. Пам'ятайте про пу́та мої! Благодать <i>Божа нехай буде</i> з вами! Амі́нь.


