<h2>Йов</h2>

<h4>1</h4>
<p>1 Був чоловік у країні Уц, на ім'я́ йому́ Йов.<f>[1]</f> І був чоловік цей невинний та праведний, і він Бога боявся, а від злого втікав.
<p>2 І народи́лися йому се́меро синів та три дочки́.
<p>3 А маєток його був: сім тисяч худоби дрібно́ї, і три тисячі верблю́дів, і п'ять сотень пар худоби великої, і п'ять сотень ослиць та дуже багато рабів. І був цей чоловік більший від усіх синів сходу.
<p>4 А сини його ходили <i>один до о́дного</i>, і справляли гости́ну в домі того, чий був день. І посилали вони, і кликали трьох своїх сесте́р, щоб їсти та пити із ними.
<p>5 І бувало, як миналося ко́ло бенке́тних днів, то Йов посилав <i>за ді́тьми</i> й освячував їх, — і вставав він рано вранці, і прино́сив цілопа́лення за числом їх усіх, бо Йов казав: „Може згрішили сини мої, і знева́жили<f>[2]</f> Бога в серці своєму“. Так робив Йов по всі дні.
<p>6 І сталося одно́го дня, і поприхо́дили Божі сини, щоб стати при Господі. І прийшов поміж ними й сатана́.
<p>7 І сказав Госпо́дь до сатани́: „Звідки ти йдеш?“ А сатана́ відповів Господе́ві й сказав: „Я мандрува́в по землі та й перейшов її“.
<p>8 І сказав Господь до сатани: „Чи звернув ти увагу на раба Мого́ Йова? Бо немає <i>такого</i>, як він, на землі: муж він невинний та праведний, що Бога боїться, а від злого втікає“.
<p>9 І відповів сатана́ Господе́ві й сказав: „Чи ж Йов да́рмо боїться Бога?
<p>10 Чи ж Ти не забезпе́чив його, і дім його, і все, що його? Чин його рук Ти поблагослови́в, а маєток його поши́рився по кра́ю.
<p>11 Але простягни тільки руку Свою, і доторкни́ся до всього, що його, — чи він не знева́жить Тебе перед лицем Твоїм?“
<p>12 І сказав Господь до сатани́: „Ось усе, що його́, — у твоїй руці, тільки на нього <i>само́го</i> не простягай своєї руки!“ І пішов сатана́ від лиця Господнього.
<p>13 І сталося одно́го дня, коли сини́ його та до́чки його їли та вино пили в домі свого перворо́дженого брата,
<p>14 то прибіг до Йова послане́ць та й сказав: „Худоба велика ора́ла, а ослиці па́слися при них.
<p>15 Аж <i>тут</i> напали сабеї й позабирали їх, а слуг повбивали ві́стрям меча. І втік тільки я сам, щоб доне́сти тобі“.
<p>16 Він ще говорив, аж прибігає інший та й каже: „З неба спав Божий огонь, і спали́в ота́ру та слуг, та й пожер їх. А втік тільки я сам, щоб доне́сти тобі“.
<p>17 Він ще говорив, аж біжить <i>ще</i> інший та й каже: „Халде́ї поділи́лися на три відділи, і напали на верблю́дів, та й позабира́ли їх, а слуг повбива́ли ві́стрям меча. І втік тільки я сам, щоб доне́сти тобі“.
<p>18 Поки він говорив, аж надбігає <i>ще</i> інший та й каже: „Сини твої та до́чки твої їли та вино пили́ в домі свого перворо́дженого брата.
<p>19 Аж рапто́во надійшов великий вітер з боку пустині, та й ударив на чотири роги дому, — і він упав на юнаків, і вони повмирали. І втік тільки я сам, щоб доне́сти тобі“.
<p>20 І встав Йов, і розде́р плаща́ свого́, й обстриг свою го́лову, та й упав на землю, і поклонився,
<p>21 та й сказав: „Я вийшов наги́й із утроби матері своєї, і наги́й поверну́сь туди, <i>в зе́млю</i>! Господь дав, — і Господь узяв. Нехай буде благослове́нне Господнє Ім'я́!“
<p>22 При всьому цьому Йов не згрішив, і не сказав на Бога нічого безумного!

<h4>2</h4>
<p>1 І сталося одно́го дня, і поприхо́дили Божі сини, щоб стати перед Господом; і прийшов також сатана́ поміж ними, щоб стати перед Господом.
<p>2 І сказав Господь до сатани́: „Звідки ти йдеш?“ А сатана́ відповів Господе́ві й сказав: „Я мандрував по землі та й перейшов її“.
<p>3 І сказав Господь до сатани́: „Чи звернув ти увагу на раба Мого Йо́ва? Бо немає <i>такого</i>, як він, на землі: муж він невинний та праведний, який Бога боїться, а від злого втікає. І він ще тримається міцно в своїй невинності, а ти намовляв був Мене на нього, щоб без при́воду його зруйнувати“.
<p>4 І відповів сатана Господе́ві й сказав: „Шкіра за шкіру, і все, що хто має, віддасть він за душу<f>[3]</f> свою.
<p>5 Але простягни но Ти руку Свою, і доторкнись до косте́й його та до тіла його, — чи він не зневажить Тебе перед лицем Твоїм?“
<p>6 І сказав Господь до сатани: „Ось він у руці твоїй, — тільки душу<f>[3]</f> його бережи!“
<p>7 І вийшов сатана від лиця Господнього, та й ударив Йова злим гнояко́м від стопи́ ноги́ його аж до його че́репа.
<p>8 А той узяв собі черепка́, щоб шкре́бти себе. І він сидів серед по́пелу.
<p>9 І сказала йому його жінка: „Ти ще міцно тримаєшся в невинності своїй? Прокляни Бога — і помреш!“
<p>10 А він до неї відказав: „Ти гово́риш отак, як гово́рить яка з божеві́льних! Чи ж ми бу́дем приймати від Бога добре, а злого не при́ймем?“ При всьому тому Йов не згрішив своїми устами.
<p>11 І почули троє при́ятелів Йо́вових про все те нещастя, що прийшло на нього, і поприхо́дили кожен з місця свого: теманя́нин Еліфа́з, шух'я́нин Бідда́д та наама́тянин Цофа́р. І вмовилися вони прийти ра́зом, щоб похитати <i>головою</i> над ним<f>[4]</f> та поті́шити його.
<p>12 І звели́ вони зда́лека очі свої, — і не пізна́ли його. І підне́сли вони голос свій, та й заголоси́ли, і розде́рли кожен одежу свою, і кидали по́рох над своїми головами аж до неба.
<p>13 І сиділи вони з ним на землі сім день та сім ноче́й, і ніхто не промо́вив до нього <i>ні</i> слова, бо вони ба́чили, що біль <i>його</i> ве́льми великий

<h4>3</h4>
<p>1 По цьому відкрив Йов уста свої та й прокляв був свій день <i>наро́дження</i>.
<p>2 І Йов заговорив та й сказав:
<p>3 „Хай загине той день, що я в ньому родився, і та ніч, що сказала: „Зача́всь чоловік!“
<p>4 Нехай стане цей день темното́ю, нехай Бог з висоти́ не згадає його́, і нехай не являється світло над ним!..
<p>5 Бодай те́мрява й мо́рок його заступи́ли, бодай хмара над ним пробува́ла, бодай те́мнощі денні лякали його́!
<p>6 Оця ніч — бодай те́мність її обгорну́ла, нехай у днях року не буде назва́на вона, хай не вві́йде вона в число місяців!
<p>7 Тож ця ніч нехай буде самі́тна, хай не при́йде до неї співа́ння!
<p>8 Бодай її ті проклина́ли, що день проклинають, що левіята́на<f>[5]</f> готові збудити!
<p>9 Хай поте́мніють зо́рі пора́нку її, нехай має надію на світло — й не буде <i>його</i>, і хай вона не побачить <i>тремтя́чих</i> повік зорі ранньої, —
<p>10 бо вона не замкнула двере́й нутра <i>ма́тернього</i>, і не сховала стражда́ння з очей моїх!
<p>11 Чому́ я не згинув в утро́бі? <i>Як</i> вийшов, із нутра́ то чому́ я не вмер?
<p>12 Чого прийняли́ ті коліна мене? І нащо ті пе́рса, які я був ссав?
<p>13 Бо тепер я лежав би спокійно, я спав би, та був би мені відпочи́нок
<p>14 з царями та з зе́мними ра́дниками, що гробни́ці будують собі,
<p>15 або із князя́ми, що золото мали, що доми́ свої срі́блом напо́внювали!
<p>16 Або чом я не ставсь недоно́ском прихо́ваним, немов ті немовля́та, що світла не бачили?
<p>17 Там <i>же</i> безбожники перестають докуча́ти, і спочивають там змученоси́лі,
<p>18 разом <i>з тим</i> мають спо́кій ув'я́знені, — вони не почують <i>вже</i> крику гноби́теля!
<p>19 Мали́й та великий — там <i>рівні</i>, а раб вільний від пана свого́...
<p>20 І на́що Він стру́дженому дає світло, і життя — гіркоду́хим,
<p>21 що вичі́кують смерти — й немає її, що її відкопа́ли б, як ска́рби захо́вані,
<p>22 тим, що радісно ті́шилися б, весели́лись, коли б знайшли гро́ба,
<p>23 мужчи́ні, якому доро́га закрита, що Бог тінню закрив перед ним?
<p>24 Бо зідха́ння моє випере́джує хліб мій, а зо́йки мої полились, як вода,
<p>25 бо страх, що його я жахався, — до мене прибув, і чого я боявся — прийшло <i>те</i> мені.
<p>26 Не знав я споко́ю й не був втихоми́рений, і я не відпочи́в, — та нещастя прийшло!“

<h4>4</h4>
<p>1 І відповів теманянин Еліфа́з та й сказав:
<p>2 „Коли спро́бувать слово до те́бе, — чи мука не бу́де ще більша? Та хто стри́мати зможе слова́?
<p>3 Таж ти́ багатьо́х був навчав, а ру́ки осла́блі зміцняв,
<p>4 того, хто́ спотика́всь, підіймали слова́ твої, а коліна тремткі́ ти зміцняв!
<p>5 А тепер, як <i>нещастя</i> на тебе найшло, то ти змучився, тебе досягло́ воно — і ти налякався.
<p>6 Хіба не була́ <i>бого</i>бійність твоя за наді́ю твою, за твоє сподіва́ння — невинність доріг твоїх?
<p>7 Пригада́й но, чи гинув невинний, і де праведні ви́гублені?
<p>8 Як я бачив таких, що орали були́ беззако́ння, та сі́яли кривду, <i>то й</i> жали її:
<p>9 вони гинуть від по́диху Божого, і́ від духу гнівно́го Його погибають!
<p>10 Леви́не рича́ння й рик лютого лева <i>минає</i>, і левчука́м вилуща́ються зуби.
<p>11 Гине лев, як немає здоби́чі, і левеня́та леви́ці втікають.
<p>12 І закрада́ється слово до мене, і моє ухо почуло <i>ось</i> де́що від нього.
<p>13 У розду́муваннях над нічни́ми виді́ннями, коли́ міцний сон обіймає людей,
<p>14 спіткав мене жах та тремті́ння, і багато косте́й моїх він струсону́в, —
<p>15 і дух перейшов по обличчі моїм, стало ду́ба воло́сся на тілі моїм.
<p>16 Він стояв, але я не пізнав його ви́гляду, — образ навпро́ти очей моїх <i>був</i>, і тихий голос почув я:
<p>17 „Хіба́ праведні́ша люди́на за Бога, хіба чоловік за свойо́го Творця́ є чистіший?
<p>18 Таж рабам Своїм Він не йме віри, і накладає вину <i>й</i> на Своїх Анголі́в!
<p>19 Що́ ж тоді ме́шканці гли́няних хат, що в по́росі їхня основа? — Як міль, вони будуть розча́влені!
<p>20 Вони то́вчені зра́нку до вечора, — і без по́мочі гинуть наза́вжди.
<p>21 Слава їхня мина́ється з ними, — вони помирають не в мудрості!

<h4>5</h4>
<p>1 Ану клич, — чи є хто, щоб тобі відповів? І до ко́го з святих ти вдаси́ся?
<p>2 Бо гнів побиває безглу́здого, а за́здрощі смерть завдаю́ть нерозумному!
<p>3 Я бачив безумного, я́к він розсівся, — та зараз оселя його спорохня́віла.
<p>4 Від спасі́ння далекі сини його, вони без рятунку поча́влені бу́дуть у брамі!
<p>5 Його жни́во голодний поїсть, і з-між те́рну його забере́, — і спра́гнені <i>ось</i> поковта́ють маєток його!
<p>6 Бо нещастя вихо́дить не з по́роху, а горе росте не з землі, —
<p>7 бо люди́на народжується на стражда́ння, як іскри, <i>щоб</i> уго́ру летіти.
<p>8 А я б удава́вся до Бога, і на Бога б поклав свою справу, —
<p>9 Він чинить велике та недосліди́ме, предивне, якому немає числа,
<p>10 бо Він дає дощ на пове́рхню землі, і на поля́ посилає Він воду,
<p>11 щоб поста́вить низьки́х на високе, і зміцни́ти спасі́ння засмучених.
<p>12 Він розві́ює за́думи хитрих, і не виконують плану їх ру́ки,
<p>13 Він мудрих лука́вством їх ло́вить, і рада круті́йська марно́ю <i>стає</i>, —
<p>14 вдень знахо́дять вони темноту́, а в по́лудень ма́цають, мов уночі!
<p>15 І Він від меча урято́вує бідного, а з міцно́ї руки — бідаря́,
<p>16 і стає́ться надія нужде́нному, і замкнула уста́ свої кривда!
<p>17 Тож блаженна люди́на, яку Бог карта́є, і ти не цурайсь Всемогу́тнього кари:
<p>18 Бо Він рану завда́сть — і перев'я́же, Він ламає — й виго́юють руки Його!
<p>19 В шістьох лихах спаса́є тебе, а в сімох не діткне́ тебе зло:
<p>20 Викупля́є тебе Він від смерти за голоду, а в бою́ — з рук меча.
<p>21 Як бич язика́ запанує, сховаєшся ти, і не будеш боятись руїни, як при́йде вона.
<p>22 З насилля та з голоду бу́деш сміятись, а земно́ї звіри́ни не бійся.
<p>23 Бо з камі́нням на полі є в тебе умова, і звір польови́й прими́рився з тобою.
<p>24 І дові́даєшся, що наме́т твій спокійний, і перегля́неш домі́вку свою́, — і не зна́йдеш <i>у ній</i> недоста́тку.
<p>25 І довідаєшся, що числе́нне насіння твоє, а наща́дки твої — як трава на землі!
<p>26 І в дозрілому ві́ці до гробу ти зі́йдеш, як збіжжя доспі́ле ввіхо́дить <i>до клуні</i> за ча́су свого!
<p>27 Отож, досліди́ли ми це — й воно так, послухай цього́, — й зрозумій собі <i>все</i>!“

<h4>6</h4>
<p>1 А Йов відповів та й сказав:
<p>2 „Коли б сму́ток мій вірно був зва́жений, а <i>з ним</i> ра́зом нещастя моє підняли́ на вазі,
<p>3 то тепер воно тяжче було б від морсько́го піску, тому́ нерозва́жне слова́ мої кажуть!
<p>4 Бо в мені Всемогу́тнього стрі́ли, і їхня отру́та п'є духа мого́, страхи Божі шику́ються в бій проти ме́не...
<p>5 Чи дикий осел над травою реве́? Хіба реве віл, коли ясла повні?
<p>6 Чи без соли їдять несмачне́, чи є смак у білко́ві яйця́?
<p>7 Чого́ не хотіла торкну́тись душа моя, все те стало мені за поживу в хворо́бі.
<p>8 О, коли б же збуло́ся проха́ння моє, а моє сподіва́ння дав Бог!
<p>9 О, коли б зволив Бог розчави́ти мене, простягну́в Свою руку — й мене полама́в, —
<p>10 то була б ще потіха мені, і скака́в би я в немилосе́рдному бо́лі, бо я не зрікався слів Святого!
<p>11 Яка сила моя, що наді́ю я матиму? І який мій кінець, щоб продо́вжити життя моє це?
<p>12 Чи сила камі́нна — то сила моя? Чи тіло моє мідяне́?
<p>13 Чи не поміч для мене в мені, чи спасі́ння від мене відсу́нене?
<p>14 Для то́го, хто гине, товариш — то ласка, хоча б опусти́в <i>того</i> страх Всемогу́тнього.
<p>15 Брати́ мої зраджують, мов той поті́к, мов річи́ще пото́ків, минають вони,
<p>16 темні́ші від льо́ду вони, в них ховається сніг.
<p>17 Коли <i>сонце</i> їх гріє, вони висиха́ють, у теплі — гинуть з місця свого́.
<p>18 Карава́ни дорогу свою відхиля́ють, ухо́дять в пустиню — й щезають.
<p>19 Карава́ни з Теми́ поглядають, похо́ди з Шеви́ покладають наді́ї на них.
<p>20 І засоро́милися, що вони сподіва́лись; до нього прийшли — та й збенте́жились.
<p>21 Так <i>і</i> ви тепер стали ніщо́, побачили страх — і злякались!
<p>22 Чи я говорив <i>коли</i>: „Дайте мені, а з має́тку свого дайте пі́дкуп за мене,
<p>23 і врятуйте мене з руки ворога, і з рук гноби́телевих мене викупіть?“
<p>24 Навчіть ви мене — і я буду мовчати, а в чім я невми́сне згрішив — розтлума́чте мені.
<p>25 Які гострі слова́ справедливі, та що то дово́дить дога́на від вас?
<p>26 Чи ви ду́маєте докоря́ти слова́ми? Бо на вітер слова́ одчайду́шного,
<p>27 і на сироту́ нападаєте ви, і копаєте <i>яму</i> для друга свого!
<p>28 Та звольте поглянути на мене тепер, а я не скажу́ перед вами неправди.
<p>29 Верніться ж, хай кривди не бу́де, і верніться, — ще в тім моя правда!
<p>30 Хіба́ в мене на язиці є неправда? чи ж не маю смаку́, щоб розпізнати нещастя?

<h4>7</h4>
<p>1 Хіба чоловік на землі — не на службі військо́вій? І його дні — як дні на́ймита!
<p>2 Як раб, спра́гнений тіні, і як наймит чекає <i>заплати за</i> працю свою,
<p>3 так місяці ма́рности да́но в спа́док мені, та ночі терпі́ння мені відлічили.
<p>4 Коли я кладусь, то кажу́: „Коли встану?“ І тя́гнеться вечір, і переверта́ння із бо́ку на бік їм до ранку.
<p>5 Зодягло́сь моє тіло черво́ю та стру́пами в по́росі, шкіра моя затверді́ла й бридка́.
<p>6 А дні мої <i>стали</i> швидчі́ші за тка́цького чо́вника, і в марно́тній надії минають вони.
<p>7 Пам'ятай, що життя моє — вітер, моє око вже більш не побачить добра́.
<p>8 Не побачить мене око того, хто бачив мене, Твої очі <i>поглянуть</i> на мене — та немає мене.
<p>9 <i>Як</i> хмара зникає й прохо́дить, так хто схо́дить в шео́л,<f>[6]</f> не вихо́дить,
<p>10 не верта́ється вже той до дому свого́, та й його не пізнає вже місце його.
<p>11 Тож не стримаю я своїх уст, говоритиму в у́тиску духа свого, нарікати я буду в гірко́ті своєї душі:
<p>12 Чи я море чи мо́рська потво́ра, що Ти надо мною сторо́жу поставив?
<p>13 Коли я кажу́: „Нехай по́стіль потішить мене, хай думки́ мої ложе моє забере“,
<p>14 то Ти снами лякаєш мене, і виді́ннями стра́шиш мене
<p>15 І душа моя пра́гне заду́шення, смерти <i>хо́чуть</i> мої кості.
<p>16 Я обри́див <i>життям</i>. Не повіки ж я жи́тиму! Відпусти ж Ти мене, бо марно́та <i>оці</i> мої дні!
<p>17 Що таке чоловік, що його Ти підно́сиш, що серце Своє прикладаєш до ньо́го?
<p>18 Ти щора́нку за ним назираєш, щохвилі його Ти дослі́джуєш.
<p>19 Як довго від мене <i>ще</i> Ти не відве́рнешся, не пу́стиш мене проковтну́ти <i>хоч</i> сли́ну свою?
<p>20 Я згрішив. Що ж я маю робити, о Сто́роже лю́дський? Чому́ Ти поклав мене ціллю для Себе, — і я стався собі тягаре́м?
<p>21 І чому́ Ти не про́стиш мойого гріха́, і не відкинеш провини моєї? А тепер я до по́роху ляжу, і Ти бу́деш шукати мене, — та немає мене“.

<h4>8</h4>
<p>1 І заговорив шух'я́нин Білда́д та й сказав:
<p>2 „Аж доки ти бу́деш таке тереве́нити? І <i>доки</i> слова́ твоїх уст <i>будуть</i> вітром бурхли́вим?
<p>3 Чи Бог скри́влює суд, <i>і</i> хіба Всемогу́тній викри́влює правду?
<p>4 Якщо твої діти згріши́ли Йому, то Він їх віддав в руку їх беззако́ння!
<p>5 Якщо ти зверта́тися будеш до Бога, і бу́деш блага́ти Всемогу́тнього,
<p>6 якщо чистий ти та безневи́нний, — то тепер Він тобі <i>Свою милість</i> пробу́дить, і напо́внить оселю твою справедли́вістю,
<p>7 і хоч твій поча́ток нужде́нний, але́ твій кінець буде ве́льми великий!
<p>8 Поспитай в покоління давні́шого, і міцно збагни́ батьків їхніх, —
<p>9 бо ми ж учора́шні, й <i>нічо́го</i> не знаєм, бо тінь — наші дні на землі, —
<p>10 отож вони на́вчать тебе, тобі скажуть, і з серця свойо́го слова́ подаду́ть:
<p>11 Чи папі́рус росте без болота? Чи росте очере́т без води?
<p>12 Він іще в доспіва́нні своїм, не зривається, але сохне раніш за всіля́ку траву:
<p>13 отакі то доро́ги всіх тих, хто забува́є про Бога! І згине надія безбожного,
<p>14 бо його споді́вання — <i>як</i> те павути́ння, і <i>як</i> дім павукі́в — його певність
<p>15 На свій дім опира́ється, та не встоїть, тримається міцно за ньо́го, — й не вде́ржиться він.
<p>16 Він зеленіє на сонці, й галу́зки його випина́ються понад садка́ його, —
<p>17 на купі каміння сплело́ся коріння його, воно між камі́ння вросло́:
<p>18 Якщо вирвуть його з його місця, то зречеться його́: тебе я не бачило!
<p>19 Така радість дороги його, а з по́роху інші ростуть.
<p>20 Тож невинного Бог не цурається, і не буде тримати за ру́ку злочи́нців,
<p>21 аж напо́внить уста́ твої сміхом, а губи твої — криком радости...
<p>22 Твої ненави́сники в сором зодя́гнуться, і намету безбожних не буде!“

<h4>9</h4>
<p>1 А Йов відповів та й сказав:
<p>2 Справді пізнав я, що так. Та як оправда́тись люди́ні <i>земній</i> перед Богом?
<p>3 Якщо вона схоче на прю стати з Ним, — Він відповіді їй не дасть ні на о́дне із тисячі <i>ска́ржень</i>.
<p>4 Він мудрого серця й могутньої сили; хто був проти Нього упертий — і ці́лим зостався?
<p>5 Він го́ри зриває, й не знають вони, що в гніві Своїм Він їх переверну́в.
<p>6 Він землю трясе́ з її місця, і стовпи́ її тру́сяться.
<p>7 Він сонцеві скаже, — й не сходить воно, і Він запеча́тує зо́рі.
<p>8 Розтягує небо Він Сам, і хо́дить по мо́рських висо́тах,
<p>9 Він Во́за створив, Оріо́на та Волосожа́ра, та зо́рі півде́нні.
<p>10 Він чинить велике та недосліди́ме, предивне, якому немає числа!
<p>11 Ось Він надо мною прохо́дить, та я не побачу, і Він пере́йде, а я не пригля́нусь до Нього
<p>12 Ось Він схо́пить <i>кого</i>, — хто заве́рне Його, хто скаже Йому: що́ Ти робиш?
<p>13 Бог гніву Свойого не спи́нить, під Ним гнуться Рага́вові<f>[7]</f> помічники́, —
<p>14 що ж тоді відпові́м я Йому́? <i>Які</i> я слова́ підберу́ проти Нього,
<p>15 <i>я</i>, який коли б був справедли́вий, <i>то</i> не відповідав би, <i>я</i>, що благаю свойо́го Суддю?
<p>16 Коли б я взива́в, а Він мені відповідь дав, — не повірю, що вчув би мій голос,
<p>17 Він, що бурею може розте́рти мене та помно́жити рани мої безневи́нно.
<p>18 Не дає Він мені <i>й</i> зве́сти духа <i>мого</i>, бо мене насича́є гірко́тою.
<p>19 Коли ходить про силу, то Він Всемогутній, коли ж ходить про суд, — хто посві́дчить мені?
<p>20 Якщо б справедливим я був, то осу́дять мене мої у́ста, <i>якщо</i> я безневи́нний, то вчинять мене винува́тим.
<p>21 Я невинний, <i>проте́</i> своєї душі я не знаю, <i>і</i> не ра́дий життям своїм я.
<p>22 Це одне, <i>а</i> тому́ я кажу́: невинного як і лукавого Він вигубля́є.
<p>23 Якщо нагло бич смерть заподі́ює, — Він з про́би невинних сміється.
<p>24 У ру́ку безбожного да́на земля, <i>та</i> Він лиця су́ддів її закриває. Як не Він, тоді хто?
<p>25 А дні мої стали швидкіші, як той скорохо́д, повтікали, не бачили доброго,
<p>26 промину́ли, немов ті човни́ очере́тяні, мов орел, що несеться на здо́бич.
<p>27 Якщо я скажу́: Хай забуду своє наріка́ння, хай зміню́ я обличчя своє й підбадьо́рюся,
<p>28 <i>то</i> боюся всіх сму́тків своїх, <i>і</i> я знаю, що Ти не очи́стиш мене.
<p>29 <i>Все одно</i> буду я́ винува́тий, <i>то</i> на́що надармо я мучитися бу́ду?
<p>30 Коли б я умився снігово́ю водою, і почи́стив би лу́гом долоні<f>[8]</f> свої,
<p>31 то й тоді Ти до гро́бу опу́стиш мене, і учи́нить бридки́м мене о́діж моя.
<p>32 Бо Він не люди́на, як я, й Йому відповіді я не дам, і не пі́демо ра́зом на суд,
<p>33 поміж нами нема посере́дника, що поклав би на нас на обо́х свою руку.
<p>34 Нехай забере Він від мене Свойого бича́, Його ж страх хай мене не жахає,
<p>35 <i>тоді</i> буду казати, й не буду боятись Його, бо я не такий <i>сам</i> з собою!

<h4>10</h4>
<p>1 Життя моє стало бридке́ для моєї душі... Нехай наріка́ння своє я на се́бе пущу́, нехай говорю́ я в гірко́ті своєї душі!
<p>2 Скажу Богові я: Не осу́джуй мене́! Повідо́м же мене, чого став Ти зо мною на прю?
<p>3 Чи <i>це</i> добре Тобі, що Ти гно́биш <i>мене́</i>, що пого́рджуєш тво́ривом рук Своїх, а раду безбожних осві́тлюєш?
<p>4 Хіба маєш Ти очі тілесні? Чи Ти бачиш <i>так само</i>, як бачить люди́на люди́ну?
<p>5 Хіба Твої дні — як дні лю́дські, чи лі́та Твої — як дні мужа,
<p>6 що шукаєш провини моєї й виві́дуєш гріх мій,
<p>7 хоч ві́даєш Ти, що я не беззако́нник, та нема, хто б <i>мене</i> врятува́в від Твоєї руки?
<p>8 Твої руки створили мене і вчинили мене́, потім Ти обернувся — і гу́биш мене.
<p>9 Пам'ятай, що мов глину мене оброби́в Ти, — і в порох мене оберта́єш.
<p>10 Чи не ллєш мене, мов молоко, і не згусти́в Ти мене, мов на сир?
<p>11 Ти шкірою й тілом мене зодяга́єш, і сплів Ти мене із костей та із жил.
<p>12 Життя й милість пода́в Ти мені, а опіка Твоя стерегла мого духа.
<p>13 А оце заховав Ти у серці Своє́му, — я знаю, що є воно в Тебе:
<p>14 якщо я грішу́, Ти мене стереже́ш, та з провини моєї мене не очи́щуєш.
<p>15 Якщо я провиню́ся, то горе мені! А якщо я невинний, не смію підня́ти<f>[9]</f> свою голову, си́тий стидо́м та напо́єний горем своїм!
<p>16 А коли піднесе́ться вона,<f>[9]</f> <i>то</i> Ти ловиш мене, як той лев, і зно́ву предивно зо мною пово́дишся:
<p>17 поно́влюєш свідків Своїх проти мене, помно́жуєш гнів Свій на мене, ві́йсько за ві́йськом на мене Ти <i>шлеш</i>.
<p>18 І на́що з утро́би Ти вивів мене? Я був би помер, — і <i>жодні́сіньке</i> око мене не побачило б,
<p>19 як <i>нібито</i> не існував був би я, перейшов би з утроби до гро́бу.
<p>20 Отож, дні мої нечисле́нні, — перестань же, й від мене вступи́сь, і нехай не турбу́юся я <i>бодай</i> тро́хи,
<p>21 поки я не піду́ — й не верну́ся! — до кра́ю темно́ти та смертної тіні,
<p>22 до те́много кра́ю, як мо́рок, до тьмя́ного <i>краю</i>, в якому поря́дків нема, і де світло, як те́мрява“.

<h4>11</h4>
<p>1 І заговорив наама́тянин Цофа́р та й сказав:
<p>2 „Чи має зоста́тись без відповіді бе́зліч слів? І хіба язика́та люди́на невинною буде?
<p>3 Чи мужі замо́вчать твої тереве́ні, й не бу́де кому засоро́мити тебе?
<p>4 Ось гово́риш ти: „Чисте моє міркува́ння, і я чистий в оча́х Твоїх, <i>Боже</i>!“
<p>5 О, коли б говорити став Бог, і відкрив Свої уста до те́бе,
<p>6 і представив тобі таємни́ці премудрости, бо вони — як ті чу́да розду́мування! І знай, — вимагає Бог менше від тебе, ніж провини твої того варті!
<p>7 Чи ти Божу глибі́нь досліди́ш, чи знаєш ти аж до кінця Всемогу́тнього?
<p>8 Вона вища від неба, — що зможеш зробити? І глибша вона за шео́л, — як пізна́єш <i>її</i>?
<p>9 її міра — довша за землю, і ширша за море вона!
<p>10 Якщо Він пере́йде й замкне́ <i>щось</i>, і згрома́дить, — то хто заборо́нить Йому?
<p>11 Бо Він знає нікче́мності лю́дські та бачить насилля, — і Він не догля́не?
<p>12 Тож люди́на порожня мудрішає, хоч народжується, як те дике осля́!
<p>13 Якщо ти зміцни́ш своє серце, і свої ру́ки до Нього простя́гнеш, —
<p>14 якщо є беззако́ння в руці твоїй, <i>то</i> прожени́ ти його, і кривда в наме́тах твоїх нехай не пробува́є, —
<p>15 тож тоді ти піді́ймеш обличчя<f>[10]</f> невинне своє, і бу́деш міцни́й, і не будеш боятись!
<p>16 Бо забудеш стражда́ння, — <i>про них</i> будеш зга́дувати, як про воду, яка пропливла́.
<p>17 Від пі́вдня повстане життя, <i>а</i> те́мрява буде, як ра́нок.
<p>18 І будеш ти певний, бо маєш наді́ю, і ви́копаєш <i>собі яму</i> та й будеш безпе́чно лежати, —
<p>19 і будеш лежати, й ніхто не споло́шить, і багато-хто будуть підле́щуватися до обличчя твого́.
<p>20 А очі безбожних мину́ться, і згине приту́лок у них, а їхня наді́я — то сто́гін душі!“

<h4>12</h4>
<p>1 А Йов відповів та й сказав:
<p>2 „Справді, — то <i>ж</i> ви́ <i>тільки</i> люди, і мудрість із вами помре́!
<p>3 Таж і я маю розум, як ви, — я не нижчий від вас! І в ко́го немає такого, як це?
<p>4 Посміхо́вищем став я для друга свого, <i>я</i>, що кли́кав до Бога, і Він мені відповіда́в, — посміхо́вищем <i>став</i> справедливий, невинний.
<p>5 Нещасли́вцю погорда, — на думку спокійного, — пригото́влена для спотика́ння ноги́!
<p>6 Спокійні намети грабіжників, і безпечність у тих, хто Бога гніви́ть, у то́го, хто ніби то Бога прова́дить рукою своєю.
<p>7 Але запитай хоч худо́бу — і навчить тебе, і пта́ство небесне — й тобі розповість.
<p>8 Або говори до землі — й вона ви́вчить тебе, і розкажуть тобі риби мо́рські.
<p>9 Хто б із цьо́го всього́ не пізнав, що Господня рука це вчинила?
<p>10 Що в Ньо́го в руці душа всього живого й дух кожного лю́дського тіла?
<p>11 Чи ж не ухо слова́ розбирає, піднебі́ння ж смакує для себе пожи́ву?
<p>12 Мудрість — у ста́рших, бо до́вгість днів — розум.
<p>13 Мудрість та сила — у Нього, Його рада та розум.
<p>14 Ось Він зруйнує — й не буде воно відбудо́ване, замкне́ чоловіка — й не буде він ви́пущений.
<p>15 Ось Він стримає во́ди — і висохнуть, Він їх пустить — то землю вони переве́рнуть.
<p>16 В Нього сила та за́дум, у Нього заблу́джений і той, хто призво́дить до блу́ду.
<p>17 Він уво́дить у по́милку ра́дників, і обезу́млює су́ддів,
<p>18 Він розв'язує пу́та царів і припері́зує по́яса<f>[11]</f> на їхні сте́гна.
<p>19 Він провадить священиків босо, і потужних повалює,
<p>20 Він надійним уста́ відіймає й забирає від ста́рших розумність.
<p>21 На достойників ллє Він погорду, а пояса<f>[11]</f> можним ослаблює.
<p>22 Відкриває Він речі глибокі із те́мряви, а темне прова́дить на світло.
<p>23 Він робить наро́ди поту́жними — й <i>знову</i> їх нищить, Він наро́ди поши́рює, й потім виво́дить <i>в неволю</i>.
<p>24 Відіймає Він розум в наро́дніх голі́в на землі та блука́ти їх змушує по бездоро́жній пусте́лі, —
<p>25 вони ходять навпо́мацки в те́мряві темній, і Він упроваджує їх в блукани́ну, мов п'я́ного!

<h4>13</h4>
<p>1 Ось усе <i>оце</i> бачило око моє, чуло ухо моє, — та й усе заува́жило.
<p>2 Як знаєте ви — знаю й я, я не нижчий від вас,
<p>3 і я говори́тиму до Всемогутнього, і переко́нувати хочу Бога!
<p>4 Та неправду кує́те <i>тут</i> ви, лікарі́ непутя́щі ви всі!
<p>5 О, коли б ви наспра́вді мовчали, то вам <i>це</i> за мудрість було́ б!
<p>6 Послухайте но переко́нань моїх: і ви́слухайте запере́чення уст моїх.
<p>7 Чи будете ви говорити неправду про Бога, чи будете ви говорити ома́ну про Нього?
<p>8 Чи будете ви уважати на Нього? Чи за Бога на прю постаєте?
<p>9 Чи добре, що вас Він дослі́дить? Чи як з люди́ни сміються, <i>так</i> будете ви насміха́тися з Нього?
<p>10 Насправді Він вас покарає, якщо бу́дете ви потура́ти таємно особі!
<p>11 Чи ж ве́лич Його не настра́шує вас, і не напада́є на вас Його страх?
<p>12 Ваші нага́дування — це прислі́в'я із по́пелу, ваші ба́шти — це гли́няні башти!
<p>13 Мовчіть передо мною, — а я говори́тиму, і нехай щобудь при́йде на ме́не!
<p>14 Нащо де́ртиму я своє тіло зубами своїми, а душу свою покладу́ в свою ру́ку?
<p>15 Ось Він мене вб'є, <i>і</i> я надії не матиму, — але перед обли́ччям Його про доро́ги свої спереча́тися буду!
<p>16 І це мені буде спасі́нням, бо перед обличчя Його не піді́йде безбожний.
<p>17 Направду послухайте сло́ва мого́, а моє <i>це</i> осві́дчення — в ваших ушах <i>нехай бу́де</i>.
<p>18 Ось я суд споряди́в, — бо я справедливий, <i>те</i> знаю!
<p>19 Хто той, що буде зо мною прова́дити прю? Бо тепер я замовк би й помер би.
<p>20 Тільки двох <i>цих речей</i> не роби Ти зо мною, тоді від обличчя Твого́ я не буду ховатись:
<p>21 віддали Свою руку від мене, а Твій страх хай мене не жаха́є!
<p>22 Тоді клич, а я відповіда́тиму, або я говори́тиму, Ти ж мені відповідь дай!
<p>23 Скільки в мене провин та гріхів? Покажи Ти мені мій пере́ступ та гріх мій!
<p>24 Чому Ти ховаєш обличчя Своє і вважаєш мене Собі во́рогом?
<p>25 Чи Ти будеш страха́ти заві́яний <i>вітром</i> листо́к? Чи Ти соломи́ну суху будеш гнати?
<p>26 Бо Ти пишеш на мене гірко́ти й провини мого молоде́чого віку даєш на спа́док мені,
<p>27 і в кайда́ни зако́вуєш но́ги мої, і всі дороги мої стере́жеш, на́зирці ходиш за мною,
<p>28 і він розпадається, мов та трухля́вина, немов та одежа, що міль її з'їла!

<h4>14</h4>
<p>1 Люди́на, що від жінки наро́джена, короткоде́нна та повна печа́лями:
<p>2 вона виходить, як квітка — й зів'я́не, і втікає, мов тінь, — і не зостається.
<p>3 І на такого Ти очі Свої відкрива́єш, і водиш на суд із Собою його́!
<p>4 Хто чистого ви́вести може з нечистого? Ані один!
<p>5 Якщо ви́значені його дні, число його місяців — в Тебе, <i>якщо</i> Ти призна́чив для нього мету́, що її не пере́йде, —
<p>6 відвернися від нього — і він заспоко́їться, і буде він тішитися своїм днем, як той на́ймит.
<p>7 Бо дерево має наді́ю: якщо буде стя́те, то силу отримає зно́ву, і па́рост його не загине;
<p>8 якщо постарі́є в землі його корінь і в по́росі вмре його пень,
<p>9 <i>то</i> від во́дного за́паху <i>знов</i> зацвіте́, і пу́стить галу́ззя, немов саджане́ць!
<p>10 А помре чоловік — і зникає, а сконає люди́на — то де ж вона є?
<p>11 <i>Як</i> вода витікає із о́зера, а рі́чка спада́є та сохне,
<p>12 <i>так</i> і та люди́на покладе́ться — й не встане, — аж до закі́нчення неба не збудяться <i>лю́ди</i> та не прокинуться зо́ сну свого.
<p>13 О, якби Ти в шео́лі мене заховав, коли б Ти мене приховав, аж поки мине́ться Твій гнів, коли б час Ти призна́чив мені́, — та й про мене згадав!
<p>14 Як помре чоловік, <i>то</i> чи він оживе? Буду мати наді́ю по всі дні свойого життя, аж поки не при́йде замі́на для мене!
<p>15 Кликав би Ти, — то я відпові́в би Тобі, за чин Своїх рук сумував би,
<p>16 бо кроки мої рахував би тепер, <i>а</i> мойого гріха́ не стеріг би, —
<p>17 провина моя була б запеча́тана в ву́злику, і Ти закрив би моє беззаконня.
<p>18 Але́ гора справді впаде́, а ске́ля зсува́ється з місця свого́,
<p>19 каміння стирає вода, її зли́ва споло́щує порох землі, — так надію того́ Ти губиш.
<p>20 Ти силою схо́пиш наза́вжди його́, — і відхо́дить, Ти міняєш обличчя його́ — й відсилаєш його́.
<p>21 <i>Чи</i> сини́ його славні, <i>того</i> він не знає, чи в при́крому стані — <i>того</i> він не відає.
<p>22 Боліє він тільки <i>тоді, коли</i> тіло на ньо́му, коли в ньому душа — <i>тоді</i> ту́жить“.

<h4>15</h4>
<p>1 І відповів теманянин Еліфа́з та й сказав:
<p>2 „Чи відповідатиме мудра люди́на знання́м вітряни́м, і східнім вітром напо́внить утробу свою?
<p>3 Бу́де виправдуватися тим словом, що не надається, чи тими реча́ми, що пожитку немає від них?
<p>4 Ти страх <i>Божий</i> руйнуєш тако́ж, і пусто́шиш молитву до Бога,
<p>5 бо навчає провина твоя — твої уста, і ти вибираєш <i>собі</i> язика хитрунів.
<p>6 Оскаржа́ють тебе твої уста, не я, й твої губи<f>[12]</f> свідкують на те́бе:
<p>7 Чи ти народився люди́ною першою, чи раніше, ніж згі́р'я, ти ство́рений?
<p>8 Чи ти слухав у Божій таємній нара́ді, та мудрість для себе забрав?
<p>9 Що ти знаєш, чого б ми не знали? Що ти зрозумів, — і не з нами воно?
<p>10 Поміж нами і сивий, ото́й і старий, старший днями від ба́тька твого́.
<p>11 Чи мало для тебе — поті́шення Божі та слово, яке Він сховав у тобі́?
<p>12 Чого то підно́сить тебе твоє серце, й які то знаки́ твої очі дають,
<p>13 що на Бога зверта́єш ти духа свого́, і з своїх уст випускаєш <i>подібні</i> слова́?
<p>14 Що таке чоловік, щоб опра́вданим бути, і щоб був справедливим від жінки наро́джений?
<p>15 Таж Він <i>на́віть</i> святим Своїм не довіря́є, і не опра́вдані в о́чах Його небеса́, —
<p>16 що ж тоді чоловік той бридки́й та зіпсутий, що п'є кривду, як воду?
<p>17 Я тобі розповім, — ти послухай мене, а що бачив, то <i>те</i> розкажу́,
<p>18 про що мудрі доне́сли та від батьків своїх не затаїли <i>того</i>, —
<p>19 їм самим була да́на земля, і не прихо́див чужий поміж них.
<p>20 Безбожний тремти́ть по всі дні, а наси́льникові мало років захо́вано.
<p>21 Вереск жа́хів — у нього в уша́х, серед ми́ру прихо́дить на нього грабі́жник.
<p>22 Він не вірить, що ве́рнеться від темноти́, й він вичі́кується для меча́.
<p>23 Він мандру́є за хлібом, — <i>та</i> де <i>він</i>? Знає він, що для нього встано́влений день темноти́.
<p>24 Страша́ть його у́тиск та гно́блення, хапають його, немов цар, що готовий до бо́ю,
<p>25 бо руку свою простягав він на Бога, і повставав на Всемогу́тнього,
<p>26 проти Нього <i>твердо́ю</i> він шиєю бігав, товсти́ми хребта́ми щитів своїх.
<p>27 Бо закрив він обличчя своє своїм салом, і бо́ки обклав своїм жиром,
<p>28 і сидів у міста́х поруйно́ваних, у дома́х тих, що в них не сидять, що на купи каміння призна́чені.
<p>29 Він не буде багатий, і не всто́їться сила його, і по землі не поши́ряться їхні маєтки.
<p>30 Не всту́питься з те́мности він, по́лум'я висушить па́рост його, й духом уст Його буде він схо́плений.
<p>31 Хай не вірить в марно́ту заблу́каний, бо марно́тою буде заплата йому́, —
<p>32 вона ви́повниться не за днів його, а його верхові́ття не буде зелене!
<p>33 Поскидає наси́ллям, немов виноград, недозрілість свою, поро́нить він квіття своє, як оливка, —
<p>34 бо збори безбожних спусто́шені будуть, а огонь пожере́ дім хаба́рника:
<p>35 він злом вагітні́є, й породить марно́ту, й ома́ну готує утро́ба його“.

<h4>16</h4>
<p>1 А Йов відповів та й сказав:
<p>2 „Чув я такого багато, — даремні розра́дники всі ви!
<p>3 Чи <i>настане</i> кінець вітряни́м <i>цим</i> слова́м? Або що зміцни́ло тебе, що <i>так</i> відповідаєш?
<p>4 І я говорив би, як ви, якби ви на місці моє́му були́, — я додав би слова́ми на вас, і головою своєю кива́в би на вас,
<p>5 уста́ми своїми зміцня́в би я вас, і <i>не</i> стримав би рух своїх губ <i>на розраду</i>!
<p>6 Якщо я говоритиму, біль мій не стри́мається, а якщо перестану, що віді́йде від мене?
<p>7 Та тепер ось Він змучив мене: Всю громаду мою Ти спусто́шив,
<p>8 і помо́рщив мене, і <i>це</i> стало за сві́дчення, і змарні́лість моя проти мене повстала, — <i>і</i> очеви́дьки мені докоряє!
<p>9 Його гнів <i>мене</i> ша́рпає та ненави́дить мене, скрего́че на мене зубами своїми, мій ворог виго́стрює очі свої проти мене...
<p>10 Вони па́щі свої роззявля́ють на мене, б'ють гане́бно по що́ках мене, збираються ра́зом на мене:
<p>11 Бог злочи́нцеві видав мене, і кинув у руки безбожних мене́.
<p>12 Спокійний я був, — та тремтя́чим мене Він зробив. І за шию вхопи́в Він мене — й розторо́щив мене, та й поставив мене Собі ціллю:
<p>13 Його стрі́льці мене оточи́ли, розриває нирки́ мої Він не жалі́вши, мою жовч виливає на землю.
<p>14 Він робить пролі́м на проло́мі в мені, Він на мене біжить, як сила́ч.
<p>15 Вере́ту пошив я на шкіру свою та під по́рох знизи́в свою го́лову.
<p>16 Зашарі́лось обличчя моє від плачу́, й на пові́ках моїх <i>залягла́</i> смертна тінь,
<p>17 хоч насильства немає в доло́нях моїх, і чи́ста молитва моя!
<p>18 Не прикри́й, земле, крови моєї, і хай місця не буде для зо́йку мого́, —
<p>19 бо тепер ось на небі мій Свідок, Самови́дець мій на висоті́.
<p>20 Глузли́вці мої, мої дру́зі, — моє око до Бога сльози́ть,
<p>21 і нехай Він дозволить люди́ні <i>змага́ння</i> із Богом, як між сином лю́дським і ближнім його, —
<p>22 бо почи́слені роки мину́ть, і піду́ я дорогою, та й не верну́сь.

<h4>17</h4>
<p>1 Мій дух залама́всь, мої дні погаса́ють, — <i>зоста́лись</i> мені <i>самі</i> гроби!
<p>2 Дійсно, насмі́шки зо мною, й моє око в розгі́рченні їхнім ночує.
<p>3 Поклади, дай заста́ву за мене Ти Сам,— хто ж то той, що умову зо мною заб'є по рука́х?
<p>4 Бо від розуміння закрив Ти їх серце тому не звели́чуєш їх.
<p>5 Він призна́чує ближніх на по́діл, а очі синів його те́мніють,
<p>6 Він поставив мене за прислі́в'я <i>в</i> наро́дів, і став я таким, на якого плюють.
<p>7 З безтала́ння поте́мніло око моє, а всі члени мої — як та тінь...
<p>8 Праведники остовпі́ють на це, і невинний встає на безбожного.
<p>9 І праведний буде держа́тись дороги своєї, а хто чистору́кий — побі́льшиться в силі.
<p>10 Але всі ви пове́рнетеся, — і прихо́дьте, та я не знахо́джу між вами розумного.
<p>11 Мої дні проминули, порвалися ду́ми мої, мого серця маєток, —
<p>12 вони <i>мені</i> ніч оберта́ють на день, набли́жують світло при те́мряві!
<p>13 Якщо сподіва́юсь, <i>то тільки</i> шео́лу, <i>як</i> дому свого, в темноті постелю́ своє ло́же.
<p>14 До гро́бу я кличу: „О батьку ти мій!“ До черви́: „Моя мамо та се́стро моя!“
<p>15 Де ж тоді та наді́я моя? А надія моя, — хто побачить її?
<p>16 До шео́лових за́сувів зі́йде вона, коли зі́йдемо ра́зом до по́роху“.

<h4>18</h4>
<p>1 І заговорив шух'янин Білда́д та й сказав:
<p>2 „Як довго ви бу́дете па́стками класти слова́? Розміркуйте, а по́тім собі погово́римо!
<p>3 Чому́ порахо́вані ми, як худоба? <i>Чому</i> в ваших оча́х ми безумні?
<p>4 О ти, що розша́рпуєш душу свою в своїм гніві, — чи для те́бе земля опусті́є, а скеля осу́неться з місця свого́?
<p>5 Таж світи́льник безбожних пога́сне, і не буде світи́тися і́скра огню́ його:
<p>6 його світло стемні́є в наме́ті, і згасне на ньому світильник його,
<p>7 стануть тісні́ кроки сили його́, і вдарить його власна рада!
<p>8 Бо він ки́нений в па́стку ногами своїми, і на ґраті він буде ходити:
<p>9 пастка схо́пить за сто́пу <i>його́</i>, змі́цниться сітка на ньому, —
<p>10 на нього захо́ваний шнур на землі, а па́стка на нього — на сте́жці.
<p>11 Страхіття жаха́ють його звідусі́ль, і женуться за ним по сліда́х.<f>[13]</f>
<p>12 Його сила голодною буде, а нещастя при боці його пригото́влене.
<p>13 Його шкіра пої́джена буде хворобою, поїсть члени його перворо́джений смерти.
<p>14 Віді́рвана буде безпе́ка його від наме́ту його, а Ти до царя жахів його приведе́ш...
<p>15 Він перебуває в наметі своє́му, який не його, на мешка́ння його буде ки́нена сірка.
<p>16 Здо́лу посо́хнуть коріння його, а згори́ — його ві́ття зів'я́не.
<p>17 Його пам'ять загине з землі, а на вулиці йме́ння не буде йому.
<p>18 Зажену́ть його з світла до те́мряви, і ввесь світ проганяє його.
<p>19 У нього немає в наро́ді наща́дка, ні внука, і немає оста́нку в місцях його ме́шкання.
<p>20 <i>На згадку</i> про день його остовпіва́ли останні, за воло́сся ж хапа́лись давні́ші...
<p>21 Ось такі то мешка́ння неправедного, і це місце того, хто Бога не знає!“

<h4>19</h4>
<p>1 А Йов відповів та й сказав:
<p>2 „Аж до́ки смути́ти ви бу́дете душу мою, та души́ти словами мене?
<p>3 Десять раз це мене ви соро́мите, гноби́ти мене не стида́єтесь!
<p>4 Якщо справді зблуди́в я, то мій гріх при мені позоста́не.<f>[14]</f>
<p>5 Чи ви велича́єтесь справді над мною, і виказуєте мою га́ньбу на мене?
<p>6 Знайте тоді, що Бог скри́вдив мене, і тене́та Свої розточи́в надо мною!
<p>7 Ось „ґвалт!“ я кричу́, та не відповідає ніхто, голошу́, — та немає суду!
<p>8 Він дорогу мою оточи́в — і я не перейду́, Він поклав на стежки́ мої те́мряву!
<p>9 Він стягнув з мене славу мою і вінця́ зняв мені з голови!
<p>10 Звідусі́ль Він ламає мене, — і я йду, наді́ю мою, як те дерево, ви́вернув Він.
<p>11 І на мене Свій гнів запали́в, і зарахува́в Він мене до Своїх ворогів:
<p>12 полки́ Його ра́зом прихо́дять, і тору́ють на ме́не доро́гу свою, і табору́ють навко́ло наме́ту мого.
<p>13 Віддали́в Він від мене братів моїх, а знайо́мі мої почужі́ли для мене,
<p>14 мої ближні відста́ли, і забу́ли про мене знайо́мі мої.
<p>15 Ме́шканці дому мого́, і служниці мої за чужого вважають мене́, — чужако́м я став в їхніх оча́х.
<p>16 Я кличу свойо́го раба — і він відповіді не дає, <i>хоч</i> своїми уста́ми благаю його́.
<p>17 Мій дух став бридки́й для моєї дружи́ни, а мій за́пах — синам моєї утро́би.
<p>18 Навіть діти малі зневажають мене, — <i>коли</i> я встаю, то глузу́ють із мене.
<p>19 Мої всі пові́рники бри́дяться мною, а кого я кохав — оберну́лись на мене.
<p>20 До шкіри моєї й до тіла мого приліпилися кості мої, ще біля зубів лиш зосталася шкіра моя.
<p>21 Змилуйтеся надо мною, <i>о</i>, змилуйтеся надо мною ви, ближні мої, бо Божа рука доторкну́лась мене!
<p>22 Чого́ ви мене переслідуєте, немов Бог, і не наси́чуєтесь моїм тілом?
<p>23 О, коли б записати слова́ мої, о, коли б були в книжці вони позазна́чувані,
<p>24 коли б ри́льцем залізним та о́ливом в скелі навіки вони були ви́тесані!
<p>25 Та я знаю, що мій Викупи́тель живий, і останнього дня Він піді́йме із пороху
<p>26 цю шкіру мою, яка розпадається, і з тіла свойого я Бога побачу,
<p>27 сам я побачу Його, й мої очі побачать, а не <i>очі</i> чужі. Тануть ни́рки мої в моїм ну́трі!
<p>28 Коли скажете ви: „На́що будемо гнати його́, коли́ корень справи знахо́диться в ньому!“
<p>29 <i>то</i> побійтесь меча собі ви, бо гнів за провину — то меч, щоб ви знали, що є <i>ще</i> Суддя!“

<h4>20</h4>
<p>1 І відповів нааматянин Цофа́р та й сказав:
<p>2 „Тому́ то думки́ мої <i>відповідати</i> мене наверта́ють, і тому́ то в мені <i>цей</i> мій по́спіх!
<p>3 Соромли́ву нага́ну собі я почув, та дух з мого розуму відповідає мені.
<p>4 Чи знаєш ти те, що від вічности, відколи́ люди́на на землі була поста́влена, —
<p>5 то спів несправедливих короткий, а радість безбожного — <i>тільки</i> на хвилю?
<p>6 Якщо піднесе́ться вели́чність його аж до неба, а його голова аж до хмари дося́гне,
<p>7 проте́ він загине навіки, немов його гній, хто бачив його, запитає: де він?
<p>8 Немов сон улетить — і не зна́йдуть його, мов виді́ння нічне́, він споло́шений буде:
<p>9 його бачило око, та <i>бачити</i> більше не бу́де, і вже не побачить його його місце...
<p>10 Сини його запобіга́тимуть ла́ски в нужде́нних, а ру́ки його позверта́ють маєток його.
<p>11 Повні кості його молоде́чости, — та до по́роху з ним вона ляже!
<p>12 Якщо в у́стах його зло солодке, — його він таї́ть під своїм язиком,
<p>13 над ним милосе́рдиться та не пускає його, і тримає його в своїх устах, —
<p>14 <i>то цей</i> хліб в його ну́трощах змі́ниться, — <i>стане</i> він жо́вчю змії́ною в нутрі його́!
<p>15 Він маєток <i>чужо́го</i> ковтав, але́ його ви́блює: Бог виганяє його із утро́би його.
<p>16 Отру́ту зміїну він сса́тиме, гадю́чий язик його вб'є!
<p>17 Він річко́вих джере́л не побачить, струмків меду та молока.
<p>18 Позверта́є він працю <i>чужу</i>, і <i>її</i> не ковтне́, як <i>і</i> маєток, набутий з виміни своєї, жувати не буде.
<p>19 Бо він переслідував, кидав убогих, він дім грабував, хоч не ставив його!
<p>20 Бо споко́ю не знав він у нутрі своїм, <i>і</i> свого наймилішого не збереже.
<p>21 Немає останку з обжи́рства його, тому нетрива́ле добро його <i>все</i>:
<p>22 за по́вні достатку його буде тісно йому́, рука кожного скри́вдженого при́йде на нього!
<p>23 Хай напо́внена буде утро́ба його, та пошле Він на нього жар гніву Свого, і бу́де дощи́ти на нього неду́гами його.
<p>24 Він бу́де втікати від зброї залізної, — та прони́же його мідний лук.
<p>25 Він стане <i>меча́</i> витягати, і вийде він із тіла, та держа́к його вийде із жо́вчі його, і пере́страх на нього <i>впаде́</i>!
<p>26 При ска́рбах його всі нещастя захо́вані, його буде же́рти огонь не роздму́хуваний, позостале в наметі його буде знищене.
<p>27 Небо відкриє його беззаконня, а земля проти нього повстане, —
<p>28 урожай його дому втече, розпливеться в день гніву Його.
<p>29 Оце доля від Бога люди́ні безбожній, і спа́дщина, обі́цяна Богом для неї!“

<h4>21</h4>
<p>1 А Йов відповів та й сказав:
<p>2 „Уважно послухайте сло́во моє, і нехай бу́де <i>мені</i> це розра́дою вашою!
<p>3 Перете́рпіть мені, а я промовля́тиму, — по промові ж моїй насміха́тися будеш.
<p>4 Хіба до люди́ни моє нарі́кання? Чи не мав би чого стати нетерпели́вим мій дух?
<p>5 Оберні́ться до мене — й жахні́ться, та руку на уста <i>свої</i> покладіть.
<p>6 І якщо я згадаю <i>про це</i>, то жаха́юсь, і морозом пройма́ється тіло моє.
<p>7 Чого несправедливі живуть, доживають до ві́ку, й багатством зміцня́ються?
<p>8 Насіння їх міцно стоїть перед ними, при них, а їхні наща́дки — на їхніх оча́х.
<p>9 Доми їхні — <i>то</i> спо́кій від страху, і над ними нема бича Божого.
<p>10 Спинається бик його, і не даре́мно, — зачинає корова його, й не скидає.
<p>11 Вони випускають своїх молодя́т, як отару, а їх діти вибри́кують.
<p>12 Вони голос здіймають при бубні та цитрі, і веселяться при звуку сопілки.
<p>13 Провадять в добрі свої дні, і сходять в споко́ї в шео́л.
<p>14 А до Бога говорять вони: „Уступи́ся від нас, — ми ж дорі́г Твоїх знати не хочем!
<p>15 Що таке Всемогу́тній, що бу́дем служити Йому? І що́ скориста́єм, як будем благати Його?“
<p>16 Та не в їхній руці добро їхнє, — дале́ка від мене порада безбожних...
<p>17 Як часто світи́льник безбожним згасає, і прихо́дить на них їх нещастя? — Він приділює в гніві Своїм <i>на них</i> па́стки!
<p>18 Вони будуть, немов та солома на вітрі, і немов та полова, що буря схопи́ла її!
<p>19 „Бог ховає синам його кривду Свою“ — та нехай надолу́жить самому йому, і він зна́тиме!
<p>20 Нехай його очі побачать нещастя його́, й бодай <i>сам</i> він пив гнів Всемогу́тнього!
<p>21 Яке бо стара́ння його про роди́ну по ньому, як для нього число його місяців <i>вже</i> перелічене?
<p>22 Чи буде <i>хто</i> Бога навчати знання́, <i>Його</i>, що <i>й</i> небесних суди́тиме?
<p>23 Оцей в повній силі своїй помирає, — увесь він спокі́йний та ми́рний,
<p>24 діжки́ його повні були молока, а мі́зок косте́й його свіжий.
<p>25 А цей помирає з душею огі́рченою, і доброго не спожива́в він,
<p>26 <i>та</i> по́рохом будуть лежати <i>обо́є</i> вони, і черва́ їх покриє.
<p>27 Тож я знаю думки́ ваші й за́думи, що хочете кри́вдити ними мене.
<p>28 Бож питаєте ви: Де́ князів дім, і де наме́т пробува́ння безбожних?
<p>29 Тож спитайтеся тих, що дорогою йдуть, а їхніх озна́к не зата́юйте:
<p>30 що буває врято́ваний злий в день загибелі, на день гніву відво́диться в за́хист!
<p>31 Хто йому́ розповість у лице про дорогу його́? А коли наробив, хто йому́ надолу́жить?
<p>32 І на кладо́вище буде прова́джений він, і про могилу подбають.
<p>33 Ски́би долини солодкі йому́, і тя́гнеться кожна люди́на за ним, а тим, хто попе́реду нього, — немає числа.
<p>34 І я́к ви мене потішаєте ма́рністю, коли з ваших ві́дповідей зостається <i>сама тільки</i> фальш?“

<h4>22</h4>
<p>1 І заговорив теманянин Еліфа́з та й сказав:
<p>2 „Чи для Бога люди́на кори́сна? Бо мудрий кори́сний самому собі!
<p>3 Хіба Всемогу́тній бажає, щоб ти <i>ніби</i> праведним був? І що за ко́ристь <i>Йому</i>, як дороги свої ти вважаєш невинними сам?
<p>4 Чи Він буде карати, тебе боячи́сь, <i>і</i> чи пі́де з тобою на суд?
<p>5 Хіба твоє зло не велике? Таж твоїм беззако́нням немає кінця!
<p>6 Таж з братів своїх брав ти заста́ву даремно, а з наго́го одежу стягав!
<p>7 Не поїв ти водою знемо́женого, і від голодного стримував хліб.
<p>8 А си́льна люди́на — <i>то</i> їй оцей край, і поче́сний у ньому сидітиме.
<p>9 Ти напо́рожньо вдів відсилав, і сирі́тські раме́на гноби́лись, —
<p>10 тому па́стки тебе оточи́ли, і жахає тебе наглий страх,
<p>11 твоє світло стемні́ло, нічого не бачиш, і велика вода закриває тебе.
<p>12 Чи ж Бог не високий, <i>як</i> небо? Та на зо́рі уго́ру поглянь, які стали високі вони!
<p>13 А ти кажеш: „Що ві́дає Бог? Чи судитиме Він через млу?
<p>14 Хмари — завіса Йому, й Він не бачить, і ходить по кру́зі небесному“.
<p>15 Чи ти будеш триматись дороги відвічної, що нею ступа́ли безбожні,
<p>16 що невча́сно були вони згу́блені, що річка розлита, підвалина їх,
<p>17 що до Бога казали вони: „Відступися від нас!“ та: „Що́ зробить для нас Всемогутній?“
<p>18 А Він доми їхні напо́внив добром! Але віддалилась від мене порада безбожних!
<p>19 Справедливі <i>це</i> бачать та ті́шаться, і насміхається з нього невинний:
<p>20 „Справді ви́гублений наш противник, а останок їх ви́жер огонь!“
<p>21 Заприязни́ся із Ним, та й май спо́кій, — цим при́йде на тебе добро́.
<p>22 Зако́на візьми з Його уст, а слова Його в серце своє поклади.
<p>23 Якщо ве́рнешся до Всемогутнього, — будеш збудо́ваний, <i>і</i> віддали́ш беззаконня з наметів своїх.
<p>24 І викинь до по́роху золото, і мов камінь з потоку офі́рське <i>те</i> золото, —
<p>25 і буде тобі Всемогу́тній за золото та за срі́бло блискуче тобі!
<p>26 Бо тоді Всемогутнього ти покохаєш і до Бога піді́ймеш обличчя своє, —
<p>27 будеш благати Його — й Він почує тебе, і ти обітниці свої надолу́жиш.
<p>28 А що́ постано́виш, то ви́повниться те тобі, й на дорогах твоїх буде ся́яти світло.
<p>29 Бо знижує Він спину пи́шного, хто ж смиренний,<f>[15]</f> тому помагає.
<p>30 Рятує Він <i>і</i> небезви́нного, і той чистото́ю твоїх рук урято́ваний буде“.

<h4>23</h4>
<p>1 А Йов відповів та й сказав:
<p>2 „Моя мова й сьогодні гірка́, — тяжче стражда́ння моє за стогна́ння мої.
<p>3 О, якби то я знав, де Його я знайду́, то прийшов би до місця Його пробува́ння!
<p>4 Я б перед обличчям Його <i>свою</i> справу поклав, а уста свої я напо́внив би до́водами, —
<p>5 розізнав би слова́, що́ мені відповість, і я зрозумів би, що́ скаже мені.
<p>6 Чи зо мною на прю Він з великою силою стане? О ні, — тільки б увагу звернув Він на мене!
<p>7 Справедливий судився б там з Ним, я ж наза́вжди б звільни́всь від свойого Судді.
<p>8 Та піду́ я на схід — і немає Його, а на за́хід <i>удамся</i> — Його не побачу,
<p>9 на півно́чі шукаю Його — й не вхоплю́, збо́чу на пі́вдень — і не добача́ю.
<p>10 А Він знає дорогу, яка при мені, — хай би ви́пробував Він мене, — мов те золото, вийду!
<p>11 Трималась нога моя коло стопи́ Його, доро́ги Його я держа́вся й не збо́чив.
<p>12 Я не відступався від за́повідей Його губ, над уста́ву свою я ховав слова уст Його.
<p>13 Але Він при одно́му, — й хто заве́рне Його? Як <i>чого</i> зажадає душа Його, — <i>те</i> Він учинить:
<p>14 бо Він ви́конає, що́ про мене призна́чив, і в Нього багато такого, як це!
<p>15 Тому перед обличчям Його я тремчу́, розважаю — й жахаюсь Його.
<p>16 А Бог пом'якши́в моє серце, і Всемогутній мене настраши́в,
<p>17 бо не знищений я від темно́ти, ані від обличчя свого, що темність закрила його!

<h4>24</h4>
<p>1 Для чо́го часи́ не заховані від Всемогу́тнього? Ті ж, що знають Його, Його днів не побачать!
<p>2 Пересо́вують ме́жі <i>безбожні</i>, стадо грабують вони та пасу́ть,
<p>3 займають осла в сироти́ни, беруть у заста́ву вола від удовиць.
<p>4 вони бідних з дороги спиха́ють, разом мусять ховатися збі́джені кра́ю.
<p>5 Тож вони, <i>бідарі́</i>, <i>немов</i> дикі осли на пустині, вихо́дять на працю свою, здобичі шукаючи, — степ йому хліба <i>дає</i> для дітей.
<p>6 На полі вночі вони жнуть, і збирають <i>собі</i> виноград у безбожного,
<p>7 на́го ночують вони, без одежі, і не мають вкриття́ <i>собі</i> в холоді,
<p>8 мокнуть від зливи гірсько́ї, а засло́ни не маючи, скелю вони обіймають.
<p>9 Сироту́ відривають від перс, і в заста́ву беруть від убогого.
<p>10 Ходять на́го вони, без вбрання́, і голодними носять снопи́.
<p>11 <i>Хоч</i> між му́рами їхніми ро́блять оливу, то́пчуть чави́ла, — та прагнуть вони!
<p>12 Стогнуть люди із міста, і кричить душа вби́ваних, а Бог на це зло не зверта́є уваги.
<p>13 Вони проти світла бунту́ють, не знають дорі́г Його, і на сте́жках Його не сидять.
<p>14 На світа́нку встає душогу́б, замордо́вує бідного та злидаря́, а ніч він прово́дить, як зло́дій.
<p>15 А перелю́бника око чекає смерка́ння, говорячи: „Не побачить мене <i>жодне</i> око!“ і засло́ну кладе на обличчя.
<p>16 Підко́пуються під доми́ в темноті́, замика́ються вдень, світла не знають вони,
<p>17 бо ра́нок для них усіх ра́зом — то те́мрява, і знають вони жахи те́мряви.
<p>18 Такий легкий він на пове́рхні води, на землі їхня частка прокля́та, — не ве́рнеться він на дорогу садів-виноградів.
<p>19 <i>Як</i> посу́ха та спе́ка їдять сніжну во́ду, <i>так</i> шео́л <i>поїсть</i> грі́шників!
<p>20 Забуде його лоно <i>матері</i>, буде жерти черва́ його, мов солодо́щі, більше не буде він зга́дуваний, — і безбожник поламаний буде, мов де́рево!
<p>21 Чинить зло для бездітної він, щоб вона не родила, і вдовиці не зробить добра́.
<p>22 А міццю своєю він тягне могутніх, — коли він встає, то <i>ніхто вже</i> не певний свойо́го життя!
<p>23 <i>Бог</i> дає йому <i>все</i> на безпе́ку, і <i>на те</i> він спира́ється, та очі Його <i>бачать</i> їхні доро́ги:
<p>24 піді́ймуться трохи — й не має <i>вже</i> їх, бо понижені. Як усе, вони гинуть, — і зрі́зуються, немов та колоско́ва голо́вка.
<p>25 Якщо ж ні, то хто зробить мене неправдомо́вцем, а слово моє на марно́ту обе́рне?“

<h4>25</h4>
<p>1 І заговорив шух'янин Білда́д та й сказав:
<p>2 „Панува́ння та о́страх — у Нього, Який на висо́тах Своїх чинить мир.
<p>3 Чи ві́йську<f>[16]</f> Його є число? І над ким Його світло не схо́дить?
<p>4 І як може люди́на бути праведною перед Богом, і як може бути чистим, від жінки наро́джений?
<p>5 Таж <i>Йому</i> навіть місяць не світить, і в очах Його <i>й</i> зо́рі не ясні!
<p>6 Що ж тоді люди́на ота́, — червя́к, чи син лю́дський — хроба́к?“

<h4>26</h4>
<p>1 А Йов відповів та й сказав:
<p>2 „Як безси́лому ти допоміг, <i>як</i> раме́но підпер ти немо́жному?
<p>3 Що ти радив немудрому, й яку раду подав багатьом?
<p>4 Кому́ ти слова́ говорив, і чий дух вийшов з тебе?
<p>5 Рефаїми<f>[17]</f> тремтять під водою й <i>всі</i> її ме́шканці.
<p>6 Голий шео́л перед Ним, і нема покриття́ Аваддо́ну.
<p>7 Він над порожнечею пі́вніч простяг, на нічо́му Він землю повісив.
<p>8 Він зав'я́зує воду в Своїх облака́х, і не розбива́ється хмара під ними.
<p>9 Він поставив престо́ла <i>Свого</i>, розтягнув над ним хмару Свою.
<p>10 На поверхні води Він зазна́чив межу́ аж до границі між світлом та те́мрявою.
<p>11 Стовпи неба тремтять та страша́ться від гніву Його.
<p>12 Він міццю Своєю вспоко́ює море, і Своїм розумом нищить Рага́ва.<f>[18]</f>
<p>13 Своїм Духом Він небо прикра́сив, рука Його <i>в ньому</i> створила втікаючого Скорпіо́на.
<p>14 Таж це <i>все</i> — <i>самі</i> кі́нці дороги Його, — бо ми <i>тільки</i> слабке́ шепоті́ння чува́ли про Нього, грім поту́ги ж Його — хто <i>його</i> зрозуміє?“

<h4>27</h4>
<p>1 І Йов далі вів мову свою та й казав:
<p>2 „<i>Як</i> живий Бог, — відкинув Він право моє, і душу мою засмутив Всемогу́тній,
<p>3 і як довго в мені ще душа моя, і дух Божий у ні́здрях моїх, —
<p>4 неправди уста́ мої не говори́тимуть, а язик мій не скаже ома́ни!
<p>5 Борони мене, Боже, призна́ти вас за справедливих! Доки я не помру́, своєї невинности я не відкину від себе, —
<p>6 за свою справедливість тримаюся міцно, — й її не пущу́, моє серце не буде ганьби́ти <i>ні о́дного</i> з днів моїх, —
<p>7 нехай буде мій ворог — немов той безбожник, а хто повстає проти мене — як кривдник!
<p>8 Яка ж бо наді́я лукавому, коли відірве́, коли ві́зьме Бог душу його?
<p>9 Чи Бог ви́слухає його крик, коли при́йде на нього нещастя?
<p>10 Чи буде втіша́тися він Всемогутнім? Буде кликати Бога за кожного ча́су?
<p>11 Я вас буду навчати про Божую руку,<f>[19]</f> що є у Всемогутнього — я не сховаю, —
<p>12 таж самі ви <i>це</i> бачили всі, то чого ж нісені́тниці пле́щете?
<p>13 Така доля люди́ни безбожної, це спа́дщина насильників, що отри́мають від Всемогутнього:
<p>14 Як розмно́жаться діти його — <i>то хіба</i> для меча, а наща́дки його не наси́тяться хлібом!
<p>15 Позосталих по нім морови́ця сховає, і вдовиці його не заплачуть...
<p>16 Якщо накопи́чить він срібла, немо́в того по́роху, і наготу́є одежі, як глини,
<p>17 то він наготу́є, а праведний вдягне, а срі́бло невинний поділить.
<p>18 Він будує свій дім, як та міль, й як той сторож, що ставить <i>собі</i> куреня́,
<p>19 він лягає багатим, та більше не зробить того: свої очі відкриє — й немає його.
<p>20 Страхі́ття дося́гнуть його, мов вода, вночі буря укра́де його,
<p>21 східній вітер його понесе́ — і мине́ться, і бурею схо́пить його з його місця...
<p>22 <i>Оце все</i> Він кине на нього, — і не змилосе́рдиться, і від руки Його мусить той спішно втікати!
<p>23 Своїми доло́нями спле́сне над ним, і сви́сне над ним з свого місця.

<h4>28</h4>
<p>1 Отож, має срі́бло <i>своє</i> джерело́, і є місце для золота, <i>де його</i> чи́стять,
<p>2 залізо береться із по́роху, з ка́меня мідь виплавляється.
<p>3 Люди́на кладе для темно́ти кінця́, і докра́ю досліджує все, і <i>шукає</i> камі́ння у те́мряві та в смертній тіні:
<p>4 ламає в копа́льні <i>далеко</i> від ме́шканця; забуті ногою <i>люди́ни</i>, ви́сять <i>місця́</i>, відда́лені від чоловіка.
<p>5 Земля — хліб із неї похо́дить, а під нею пори́то, немов би огнем,
<p>6 місце сапфі́ру — каміння її, й порох золота в ній.
<p>7 Стежка <i>туди</i> — не знає її хижий птах, її око орли́не не бачило,
<p>8 не ступала по ній молода звірина́, не ходив нею лев.
<p>9 <i>Чоловік</i> свою руку по кре́мінь витя́гує, гори від кореня переверта́є,
<p>10 пробива́є у скелях канали, і все дороге бачить око його!
<p>11 Він зага́чує рі́ки від ви́ливу, а захо́вані речі виво́дить на світло.
<p>12 Та де мудрість знахо́диться, і де́ місце розуму?
<p>13 Люди́на не знає ціни їй, і вона у країні живих не знахо́диться.
<p>14 Безо́дня говорить: „Вона не в мені!“ і море звіщає: „Вона не зо мною!“
<p>15 Щирого золота дати за неї не можна, і не ва́житься срі́бло ціною за неї.
<p>16 Не важать за неї офі́рського золота, ні дорогого оні́ксу й сапфі́ру.
<p>17 Золото й скло — не рівня́ються в ва́ртості їй, і її не зміня́ти на по́суд із щирого золота.
<p>18 Кора́лі й кришта́ль <i>і</i> не зга́дуються, а набу́ток премудрости — ліпший за пе́рли!
<p>19 Не рівня́ється їй етіо́пський топа́з, і не ва́житься золото щире за неї.
<p>20 А мудрість ізвідки прихо́дить, і де́ місце розуму?
<p>21 Бо вона від очей усьо́го живого захо́вана, і від птаства небесного скрита вона.
<p>22 Аваддо́н той і смерть промовляють: Ушима своїми ми чули про неї <i>лиш</i> чутку!
<p>23 <i>Тільки</i> Бог розуміє дорогу її, й <i>тільки</i> Він знає місце її!
<p>24 Бо Він аж на кінці землі придивля́ється, ба́чить під небом усім.
<p>25 Коли́ Він чинив вагу ві́трові, а воду утво́рював мірою,
<p>26 коли Він уста́ву складав для дощу та дороги для бли́скавки грому,
<p>27 тоді Він побачив її та про неї повів, міцно поставив її та її дослідив!
<p>28 І сказав Він люди́ні <i>тоді</i>: „Таж страх Господній — це мудрість, а ві́дступ від злого — це розум!“

<h4>29</h4>
<p>1 І Йов далі вів мову свою та й сказав:
<p>2 „О, коли б я був <i>той</i>, як за місяців давніх, як за днів тих, коли борони́в мене Бог,
<p>3 коли над головою моєю світився світильник Його, <i>і</i> при світлі його я ходив в темноті́,
<p>4 як був я за днів тих своєї <i>погожої</i> о́сени, коли Божа милість <i>була</i> над наме́том моїм,
<p>5 коли Всемогу́тній зо мною ще <i>був</i>, <i>а</i> навко́ло мене — мої діти,
<p>6 коли мої кро́ки купалися в маслі, а скеля оли́вні струмки́ біля мене лила́!
<p>7 Коли я вихо́див до брами при місті, і ставив на площі сиді́ння своє,
<p>8 <i>як тільки</i> вбачали мене юнаки́ — то ховались, а ста́рші встава́ли <i>й</i> стояли,
<p>9 зве́рхники стримували <i>свою</i> мову та клали долоню на уста свої, —
<p>10 ховався <i>тоді</i> голос володарів, а їхній язик приліпа́в їм був до піднебі́ння,
<p>11 Бо <i>яке</i> ухо чуло <i>про мене</i>, то звало блаже́нним мене, і <i>яке</i> око бачило, то свідкувало за мене, —
<p>12 бо я рятував бідаря́, що <i>про поміч</i> кричав, і сироту́ та безпо́мічного.
<p>13 Благослове́ння гинучого на ме́не прихо́дило, а серце вдовиці чинив я співа́ючим!
<p>14 Зодягавсь я у праведність, і вона зодягала мене, немов плащ та заві́й <i>було</i> право моє.
<p>15 Очима я був для сліпого, а кривому — ногами я <i>був</i>.
<p>16 Бідаря́м я <i>був</i> батьком, супере́чку ж, якої не знав, я досліджував.
<p>17 Й я торо́щив злочинцеві ще́лепи, і виривав із зубів його схо́плене.
<p>18 І я говорив: Умру я в своєму гнізді́, і <i>свої</i> дні я помно́жу, немов той пісок:
<p>19 для води <i>був</i> відкритий мій корень, а роса зоставалась на вітці моїй.
<p>20 Моя слава <i>була</i> при мені <i>все</i> нова́, і в руці моїй лук мій відно́влював <i>силу</i>.
<p>21 Мене слу́халися й дожида́ли, і мовчали на раду мою.
<p>22 По слові моїм <i>уже</i> не говорили, і падала мова моя на них кра́плями.
<p>23 І чекали мене, як дощу, і уста свої відкривали, немов на весінній той дощик.
<p>24 Коли я, <i>бувало</i>, сміявся до них, то не вірили, та світла обличчя мого не гаси́ли.
<p>25 Вибирав я дорогу для них і сидів на чолі́, і пробува́в, немов цар той у ві́йську, коли тішить засму́чених він!

<h4>30</h4>
<p>1 А тепер насміхаються з мене молодші від мене літами, ті, що їхніх батьків я бриди́вся б покласти із псами отари моєї.
<p>2 Та й сила рук їхніх для чого <i>бува́ла</i> мені? Повня сил їх мину́лась!
<p>3 Само́тні були в недоста́тку та голоді, ссали вони суху землю, зруйновану та опустілу!
<p>4 рвали вони лободу́ на кущах, ялівце́ве ж коріння <i>було</i> їхнім хлібом.
<p>5 Вони були ви́гнані з-поміж <i>людей</i>, кричали на них, немов на злоді́їв,
<p>6 так що вони пробува́ли в яру́гах долин, по я́мах <i>під</i>земних та скелях,
<p>7 ревіли вони між кущами, збирались під те́рням, —
<p>8 сини нерозумного й діти неславного, вони були ви́гнані з кра́ю!
<p>9 А тепер я став піснею їм, і зробився для них погово́ром.
<p>10 Вони обриди́ли мене, віддали́лись від мене, і від мойого обличчя не стримали сли́ни,
<p>11 бо Він розв'яза́в мого пояса<f>[20]</f> й мучить мене, то й вони <i>ось</i> вузде́чку <i>із себе</i> відкинули перед обличчям моїм.
<p>12 По прави́ці встають жовтодзю́бі, но́ги мені підставляють, і то́пчуть на мене дороги нещастя свого.
<p>13 Пори́ли вони мою сте́жку, хо́чуть мати ко́ристь із мойого життя, немає кому їх затримати, —
<p>14 немов <i>через</i> ви́лім широкий прихо́дять, валяються попід румо́вищем.
<p>15 Оберну́лось страхіття на мене, моя слава проне́слась, як вітер, і, як хмара, мину́лося щастя моє.
<p>16 А тепер розливається в мене душа моя, хапають мене дні нещастя!
<p>17 Вночі мої кості від мене віддо́вбуються, а жи́ли мої не вспоко́юються.
<p>18 З великої <i>Божої</i> сили зміни́лося тіло моє, і <i>неду́га</i> мене опері́зує, мов той хіто́н.
<p>19 Він укинув мене до болота, і став я подібний до по́роху й по́пелу.
<p>20 Я кли́чу до Тебе, та Ти мені відповіді не даєш, я <i>перед Тобою</i> стою́, Ти ж на мене <i>лише</i> придивля́єшся.
<p>21 Ти зміни́вся мені на жорстокого, мене Ти женеш силою Своєї руки.
<p>22 На вітер підняв Ти мене, на нього мене посадив, і робиш, щоб я розтопи́всь на спусто́шення!
<p>23 Знаю я: Ти до смерти прова́диш мене, і до дому зібра́ння, <i>яко́го призна́чив</i> для всього живого.
<p>24 Хіба не простяга́є руки́ потопе́льник, чи він у нещасті своїм не кричить?
<p>25 Чи ж не плакав я за бідаре́м? Чи за вбогим душа моя не сумувала?
<p>26 Бо чекав я добра́, але лихо прийшло, сподівався я світла, та темно́та прийшла.
<p>27 Киплять мої ну́трощі й не замовка́ють, зустріли мене дні нещастя,
<p>28 ходжу́ почорнілий без сонця, на зборі встаю <i>та</i> кричу́.
<p>29 Я став братом шака́лам, а струся́там — това́ришем,
<p>30 моя шкіра зчорніла <i>та й лу́питься</i> з мене, від спеко́ти спали́лися кості мої.
<p>31 І стала жало́бою а́рфа моя, а сопі́лка моя — зойком плачли́вим.

<h4>31</h4>
<p>1 Умову я склав був з очима своїми, то як буду дивитись на ді́вчину?
<p>2 І зве́рху яка доля <i>від</i> Бога, чи спа́дщина <i>від</i> Всемогутнього із висот?
<p>3 Хіба не заги́біль для кри́вдника, і хіба не нещастя злочи́нцям?
<p>4 Хіба ж Він не бачить доро́ги мої, і не лічить усі мої кро́ки?
<p>5 Якщо я ходив у марно́ті, і на оману спішила нога моя, —
<p>6 то нехай на вазі́ справедливости зва́жить мене, — і невинність мою Бог пізнає!
<p>7 Якщо збо́чує крок мій з дороги, і за очима моїми пішло моє серце, і до рук моїх не́чисть приліпла, —
<p>8 <i>то</i> нехай сію я, а їсть інший, а рослинність моя нехай ви́рвана буде з корі́нням!
<p>9 Якщо моє серце звабля́лось до жінки <i>чужої</i>, і прича́ювався я при две́рях мойого това́риша,
<p>10 <i>то</i> хай ме́ле для іншого жінка моя, і над нею нехай нахиля́ються інші!
<p>11 Бо гидо́та оце, й це провина підсу́дна,
<p>12 бо огонь це, який буде жерти аж до Аваддо́ну, і ви́рве з корі́нням увесь урожай мій!
<p>13 Якщо я поне́хтував правом свойого раба чи своєї неві́льниці в їх супере́чці зо мною,
<p>14 то що я зроблю́, як піді́йметься Бог? А коли Він пригля́неться, що́ Йому відпові́м?
<p>15 Чи ж не Той, Хто мене учинив у нутрі, учинив <i>і</i> його, і Один утвори́в нас в утро́бі?
<p>16 Чи бажа́ння убогих я стримував, а очі вдовицям засму́чував?
<p>17 Чи я сам поїдав свій шмато́к, і з нього не їв сирота́?
<p>18 Таж від днів молоде́чих моїх вироста́в він у мене, як в батька, і від утро́би матері моєї я прова́див його!
<p>19 Якщо бачив я ги́нучого без одежі, і вбрання́ не було́ в сірома́хи, —
<p>20 чи ж не благословляли мене його сте́гна, і ру́ном овечок моїх він не грівся?
<p>21 Якщо на сироту я пору́шував руку свою, коли бачив у брамі собі допомогу, —
<p>22 хай раме́но моє відпаде́ від свойого плеча, а рука моя від сугло́бу свого нехай буде відла́мана!
<p>23 Бо о́страх на мене — нещастя <i>від</i> Бога, а перед вели́ччям Його я не можу встоя́ти.
<p>24 Чи я золото клав за наді́ю собі, чи до щирого золота я говорив: „<i>Ти</i>, безпеко моя“?
<p>25 Чи ті́шився я, що велике багатство моє, й що рука моя стільки надбала?
<p>26 Коли бачив я сонце, як сяє воно, а місяць велично пливе́,
<p>27 то коли б потає́мно пова́билось серце моє, і цілу́нки рукою я їм посилав, —
<p>28 це так само провина підсу́дна була б, бо відрікся б я Бога Всевишнього!
<p>29 Чи я ті́шивсь упа́дком свойо́го нена́висника, чи порушувавсь я, коли зло спотика́ло його?
<p>30 Таки ні, — не давав я на гріх піднебі́ння свого, щоб прокля́ттям жадати душі його.
<p>31 Хіба люди наме́ту мого не казали: „Хто покаже такого, хто з м'яса його не наси́тився?“
<p>32 Чужи́нець на вулиці не ночува́в, — я двері свої відчиняв подоро́жньому.
<p>33 Чи ховав свої про́гріхи я, як люди́на, щоб у своє́му нутрі затаї́ти провину свою?
<p>34 Бо <i>тоді</i> я боявся б великого на́товпу, і сором <i>від</i> ро́дів жахав би мене, я мовчав би, й з дверей не вихо́див.
<p>35 О, якби мене вислухав хто! Оце пі́дпис моєї <i>руки</i>: Нехай Всемогу́тній мені відповість, а ось звій, <i>зо скарго́ю</i>, що його написав мій проти́вник.
<p>36 Чи ж я не носив би його на своєму плечі, не обви́нувся б ним, як вінка́ми?
<p>37 Число кро́ків своїх я представлю йому; мов до кня́зя, наближусь до нього.
<p>38 Якщо проти мене голо́сить земля моя, й її бо́розни плачуть із нею,
<p>39 якщо без гроше́й я їв пло́ди її, а її власника́ я стогна́ти примушував, —
<p>40 <i>то</i> за́мість пшениці хай ви́росте те́рен, а замість ячме́ню — кукі́ль!“ Слова Йова скінчи́лися.

<h4>32</h4>
<p>1 І переста́ли ті троє мужів відповідати Йову, бо він був справедливий в оча́х своїх.
<p>2 І запалився гнів Елігу, сина Барах'їлового, бузянина, з роду Рамового, — на Йова запали́вся гнів його за те, що той уважав душу свою<f>[21]</f> справедливішою за Бога.
<p>3 Також на трьох при́ятелів його запалився його гнів за те, що не знайшли вони відповіді, а зробили <i>тільки</i> Йова винним.
<p>4 А Елігу вичікував Йова <i>та їх</i> із словами, бо вони були ста́рші віком за нього.
<p>5 І побачив Елігу, що нема <i>належної</i> відповіді в устах тих трьох людей, — і запалився його гнів!
<p>6 І відповів бузянин Елі́гу, син Барах'їлів, та й сказав: „Молодий я літа́ми, ви ж ста́рші, тому́ то я стри́мувався та боявся знання́ своє ви́словити вам
<p>7 Я поду́мав: Хай вік промовля́є, і хай розуму вчить многолі́ття!
<p>8 Справді, дух — він у люди́ні, та Всемогутнього по́дих їх мудрими чинить.
<p>9 Многолі́тні не <i>за́вжди</i> розумні, і <i>не все</i> розуміються в праві старі́.
<p>10 Тому́ я кажу: Послухай мене, — хай знання́ своє ви́словлю й я!
<p>11 Тож слів ваших вичі́кував я, наставляв свої уші до вашої мудрости, поки справу ви дослідите́.
<p>12 І я приглядався до вас, й ось немає між вами, хто б Йо́ву довів, хто б відповідь дав на слова́ його!
<p>13 Щоб ви не сказали: „Ми мудрість знайшли: не люди́на, а Бог перемо́же його́!“
<p>14 Не на мене слова́ він скеро́вував, і я не відповім йому мовою вашою.
<p>15 Полякались вони, вже не відповіда́ють, не мають вже слів,
<p>16 Я чекав, що не бу́дуть вони говорити, що спини́лись, не відповідають уже.
<p>17 Відповім також я свою ча́стку, і ви́словлю й я свою ду́мку.
<p>18 Бо я повний слова́ми, — дух мойо́го нутра́ докуча́є мені.
<p>19 Ось утро́ба моя, мов вино невідкри́те, — вона трі́скається, як нові бурдюки́!
<p>20 Нехай я скажу́ — й буде легше мені, нехай у́ста відкрию свої — й відповім!
<p>21 На осо́бу не бу́ду уваги звертати, не буду підле́щуватись до люди́ни,
<p>22 бо не вмію підле́щуватись! <i>Коли ж ні</i>, — нехай зараз ві́зьме мене мій Творе́ць!

<h4>33</h4>
<p>1 Але слухай но, Йо́ве, промови мої, і візьми́ до ушей всі слова́ мої.
<p>2 Ось я уста свої відкрива́ю, в моїх устах говорить язик мій.
<p>3 Простота́ мого серця — слова́ мої, і ви́словлять ясно знання́ мої уста.
<p>4 Дух Божий мене учинив, й оживляє мене Всемогутнього по́дих.
<p>5 Якщо можеш, <i>то</i> дай мені відповідь, ви́шикуйсь передо мною, поста́вся!
<p>6 Тож Божий і я, як і ти, — з глини ви́тиснений теж і я!
<p>7 Ото страх мій тебе не настра́шить, і не буде тяжко́ю рука моя на тобі.
<p>8 Отож, говорив до моїх ушей ти, і я чув голос слів:
<p>9 „Чистий я, без гріха, я невинний, і немає провини в мені!
<p>10 Оце <i>Сам</i> Він причини на мене знахо́дить, уважає мене Собі ворогом.
<p>11 У кайда́ни закув мої но́ги, усі стежки́ мої Він стереже“.
<p>12 Ось у цьому ти не справедливий! Відповім я тобі, бо більший же Бог за люди́ну!
<p>13 Чого Ти із Ним спереча́єшся, що про всі Свої справи Він відповіді не дає?
<p>14 Бо Бог промовляє і раз, і два ра́зи, та люди́на не бачить того́:
<p>15 у сні, <i>у</i> виді́нні нічно́му, коли міцний сой на людей напада́є, в дрімо́тах на ложі, —
<p>16 тоді відкриває Він ухо людей, і настра́шує їх осторо́гою,
<p>17 щоб відве́сти люди́ну від чину її́, і Він гордість від мужа ховає,
<p>18 щоб від гро́бу повстримати душу його́, а живая<f>[22]</f> його щоб не впала на ра́тище.
<p>19 І карається хворістю він на посте́лі своїй, а в костя́х його сва́рка міцна́.
<p>20 І жива<f>[22]</f> його бри́диться хлібом, а душа його — стравою влю́бленою.
<p>21 Гине тіло його, аж не видно <i>його</i>, і вистають його кості, що <i>пе́рше</i> не видні були́.
<p>22 І до гро́бу душа його збли́жується, а живая<f>[22]</f> його — до померлих іде.
<p>23 Якщо ж Ангол-засту́пник при нім, один з тисячі, щоб предста́вити люди́ні її правоту,
<p>24 то Він буде йому милосердний та й скаже: „Звільни ти його, щоб до гро́бу не йшов він, — Я ви́куп знайшов“.
<p>25 Тоді відмоло́диться тіло його, пове́рне до днів його ю́ности.
<p>26 Він благатиме Бога, й його Собі Він уподо́бає, і обличчя його буде бачити з окликом <i>радости</i>, і чоловікові верне його справедливість.
<p>27 Він диви́тиметься на людей й говоритиме: „Я грішив був і правду кривив, та мені не відплачено.
<p>28 Він викупив душу мою, щоб до гро́бу не йшла, і буде бачити світло живая<f>[22]</f> моя“.
<p>29 Бог робить це все дві́чі-три́чі з люди́ною,
<p>30 щоб душу її відвернути від гро́бу, щоб він був освітлений світлом живих.
<p>31 Уважай, Йове, слухай мене, мовчи, а я промовля́тиму!
<p>32 Коли маєш слова́, то дай мені відповідь, говори, бо бажаю твого оправда́ння.
<p>33 Якщо ні — ти послухай мене; помовчи, й я навчу́ тебе мудрости!“

<h4>34</h4>
<p>1 І говорив Елі́гу та й сказав:
<p>2 „Слухайте, мудрі, слова́ <i>ці</i> мої, ви ж, розважні, почуйте мене́!
<p>3 Бо ухо слова випробо́вує, а піднебі́ння їжу кушту́є.
<p>4 Виберім право собі, між собою пізнаймо, що́ добре.
<p>5 Бо Йов говорив: „Я був справедливий, та відкинув Бог право моє.
<p>6 Чи буду неправду казати за право своє? Без вини́ небезпечна стріла́ моя“.
<p>7 Чи є такий муж, як <i>цей</i> Йов, що п'є глузува́ння, як воду,
<p>8 і товаришу́є з злочинцями, і ходить з людьми́ беззако́нними?
<p>9 Бо він каже: „Нема люди́ні ко́ристи, коли її Бог уподо́бає“.
<p>10 Тож вислухайте, ви розумні, мене: Бог далекий від несправедливости, і Всемогутній від кривди!
<p>11 Бо за чином люди́ни Він їй надолу́жить, і згідно з <i>своє́ю</i> дорогою зна́йде люди́на <i>запла́ту</i>!
<p>12 Тож поправді, не чинить Бог несправедливого, і Всемогутній не скривлює пра́ва.
<p>13 Хто землю довірив Йому, і хто <i>на Нього</i> вселе́нну поклав?
<p>14 Коли б Він до Себе забрав Своє серце, Свій дух, і Свій по́дих до Себе забра́в, —
<p>15 всяке тіло поги́нуло б вмить, а люди́на поверну́лася б на по́рох!
<p>16 Коли маєш ти розум, послухай же це, почуй голос <i>оцих</i> моїх слів:
<p>17 Хіба стри́мувати може нена́висник право? І хіба́ осудити ти зможеш Всеправедного?
<p>18 Хіба можна сказати царе́ві: „Негідний“, а вельможним: „Безбожний“?
<p>19 <i>Таж</i> Він не звертає уваги на зве́рхників, і не вирі́знює мо́жного перед убогим, бо всі вони — чин Його рук,
<p>20 за хвилину вони помирають, опі́вночі. Доторкне́ться Він мо́жних — і гинуть вони, сильний усу́нений буде рукою не <i>лю́дською</i>.
<p>21 Бо очі Його на дорогах люди́ни, і Він бачить всі кро́ки її, —
<p>22 немає темно́ти, немає і те́мряви, де б злочинці схова́лись.
<p>23 Бо люди́ні Він не призначає озна́чений час, щоб ходила до Бога на суд.
<p>24 Він сильних ламає без до́сліду, і ставить на місце їх інших.
<p>25 Бож знає Він їхні діла́, — обе́рне вночі — і поча́влені будуть!
<p>26 Як несправедливих ура́зить Він їх, на видному місці,
<p>27 за те, що вони відступи́ли від Нього, і не розуміли доріг Його всіх,
<p>28 щоб зойк сірома́хи спрова́дити до Нього, бо Він чує блага́ння пригнічених.
<p>29 Коли Він заспоко́їть, то хто винува́тити буде? Коли Він закриє лице, хто побачить Його? <i>А це робиться</i> і над наро́дом, і над люди́ною ра́зом,
<p>30 щоб не панував чоловік нечести́вий із тих, що <i>правлять</i> за па́стку народові.
<p>31 Бо Богові треба отак говорити: „Несу я <i>заслужене</i>, — злого робити не буду!
<p>32 Чого я не бачу, навчи Ти мене; коли кривду зробив я, то більше не бу́ду чинити!“
<p>33 Чи на <i>думку</i> твою надолу́жить Він це, бо відкинув ти <i>те</i>? Бо вибереш ти, а не я, а що знаєш, кажи!
<p>34 Мені скажуть розумні та муж мудрий, який мене слухає:
<p>35 „Йов говорить немудро, а слова́ його без розуміння.
<p>36 О, коли б Йов дослі́джений був аж навіки за відповіді, як злі люди,
<p>37 бо він додає до свойого гріха́ <i>ще</i> провину, — між нами він пле́ще в долоні та мно́жить на Бога промови свої“.

<h4>35</h4>
<p>1 І говорив Елі́гу та й сказав:
<p>2 „Чи це полічив ти за право, <i>як</i> кажеш: „Моя праведність більша за Божу“?
<p>3 Бо ти говорив: „Що́ поможе тобі? Яку ко́ристь із цього я матиму <i>більшу</i>, <i>аніж</i> від свойого гріха́?“
<p>4 Я тобі відповім, а з тобою <i>і</i> ближнім твоїм.
<p>5 Подивися на небо й побач, і на хмари споглянь, — вони вищі за тебе.
<p>6 Як ти будеш грішити, що́ зробиш Йому? А стануть числе́нні провини твої, що́ ти вчиниш Йому?
<p>7 Коли праведним станеш, що́ даси ти Йому? Або що́ Він ві́зьме з твоєї руки?
<p>8 Для люди́ни, як ти, беззако́ння твоє, і для лю́дського сина твоя справедливість!
<p>9 Від бе́злічі гно́блення стогнуть вони, кричать від <i>твердо́го</i> плеча багатьох.
<p>10 Та не скаже <i>ніхто</i>: Де ж той Бог, що мене Він створив, що вночі дає співи,
<p>11 що нас над худобу земну́ Він навчає, і над птаство небесне вчиняє нас мудрими?
<p>12 Вони там кричать, але через бундю́чність злочинців Він відповіді не дає.
<p>13 Тільки марно́ти не слухає Бог, і Всемогу́тній не бачить її.
<p>14 Що ж тоді, коли кажеш: „Не бачив Його!“ <i>Та</i> є суд перед Ним, — і чекай ти його́!
<p>15 А тепер, коли гнів Його не покарав, і не дуже пізнав про глупо́ту,
<p>16 то нама́рно Йов уста свої відкриває <i>та</i> мно́жить слова́ без знання́“.

<h4>36</h4>
<p>1 І далі Елігу казав:
<p>2 „Почекай мені тро́хи, й тобі покажу́, бо ще́ є про Бога слова́.
<p>3 Зачну́ виклада́ти я зда́лека, і Творце́ві своєму віддам справедливість.
<p>4 Бо справді слова́ мої не неправдиві, — я з тобою безва́дний в знанні́.
<p>5 Таж Бог си́льний, і не відкидає <i>ніко́го</i>, Він міцни́й в силі серця.
<p>6 Не лишає безбожного Він при житті, але право для бідних дає.
<p>7 Від праведного Він очей Своїх не відверта́є, але їх садо́вить з царями на троні наза́вжди, — і вони підвищаються.
<p>8 А як тільки вони ланцюга́ми пов'я́зані, і тримаються в пу́тах біди́,
<p>9 то Він їм представляє їх вчинок та їхні провини, що багато <i>їх</i> стало.
<p>10 Відкриває Він ухо їх для осторо́ги, та вели́ть, щоб вернулися від беззако́ння.
<p>11 Якщо тільки послу́хаються, та стануть служити <i>Йому</i>, покі́нчать вони свої дні у добрі, а ро́ки свої у приє́мнощах.
<p>12 Коли ж не послухаються, то наскочать на ра́тище, і покі́нчать <i>життя</i> без знання́.
<p>13 А злосерді кладуть гнів <i>на себе</i>, не кричать, коли в'яже Він їх.
<p>14 У мо́лодості помирає душа їх, а їхня живая — поміж блудника́ми.
<p>15 Він визволяє убогого з горя його, а в переслі́дуванні відкриває їм ухо.
<p>16 Також <i>і</i> тебе Він би ви́бавив був із тісноти́ <i>на</i> широ́кість, що в ній нема у́тиску, а те, що на стіл твій поклалося б, повне то́вщу було б.
<p>17 Та правом безбожного ти перепо́внений, право ж та суд підпира́ють <i>люди́ну</i>.
<p>18 Отож лютість нехай не намо́вить тебе до плеска́ння <i>в долоні</i>, а о́куп великий нехай не заве́рне <i>з дороги</i> тебе.
<p>19 Чи в біді допоможе твій зойк та всі змі́цнення сили?
<p>20 Не квапся до ночі тієї, коли ви́рвані будуть народи із місця свого́.
<p>21 Стережись, не звертайся до зла, яке за́мість біди ти обрав.
<p>22 Отож, Бог найвищий у силі Своїй, — хто навчає, як Він?
<p>23 Хто дорогу Його Йому вказувати бу́де? І хто скаже: „Ти кривду зробив?“
<p>24 Пам'ятай, щоб звели́чувати Його вчинок, про якого виспівують люди,
<p>25 що його бачить всяка люди́на, чоловік приглядається зда́лека.
<p>26 Отож, Бог великий та недовідо́мий, і недосліди́ме число Його літ!
<p>27 Бо стягає Він краплі води, <i>і</i> доще́м вони падають з хмари Його,
<p>28 що хмари спускають його, і спада́ють дощем на багато людей.
<p>29 Також хто зрозуміє розтя́гнення хмари, грім намету Його?
<p>30 Отож, розтягає Він світло Своє над Собою і мо́рську глибі́нь закриває,
<p>31 бо ними Він судить наро́ди, багато поживи дає.
<p>32 Він тримає в руках Своїх бли́скавку, і керує <i>її</i> проти цілі.
<p>33 Її гу́ркіт звіщає про неї, і при́хід її відчуває <i>й</i> худо́ба.

<h4>37</h4>
<p>1 Отож, і від цього тремтить моє серце і зру́шилось з місця свого́.
<p>2 Ува́жливо слухайте гук Його голосу, і грім, що несеться із уст Його, —
<p>3 його Він пускає попід усім небом, а світло Своє — <i>аж</i> на кі́нці землі.
<p>4 За Ним грім ричить левом, гримить гу́ком своєї вели́чности, і його Він не стримує, почується голос Його.
<p>5 Бог предивно гримить Своїм голосом, вчиняє великі діла́, яких не розуміємо ми.
<p>6 До снігу говорить Він: „Падай на землю!“ а доще́ві та зливі: „Будьте сильні́!“
<p>7 Він руку печа́тає ко́жній люди́ні, щоб пізнали всі люди про ді́ло Його.
<p>8 І звір входить у схо́вище, і живе в своїх лі́гвищах.
<p>9 Із кімна́ти <i>південної</i> буря прихо́дить, а з вітру півні́чного — хо́лод.
<p>10 Від Божого по́диху лід повстає, і во́дна широкість тужа́віє.
<p>11 Тако́ж Він обтя́жує ві́льгістю ту́чу, і світло своє розпоро́шує хмара,
<p>12 і вона по околицях ходить <i>та</i> блукає за Його про́водом, щоб чинити все те, що накаже Він їй на поверхні вселе́нної, —
<p>13 він наво́дить її чи на кару для кра́ю Свого, чи на милість.
<p>14 Бери, Йове, оце до ушей, уставай і розваж Божі чу́да!
<p>15 Чи ти знаєш, що́ Бог накладає на них, і зая́снює світло <i>із</i> хмари Своєї?
<p>16 Чи ти знаєш, як но́ситься хмара в повітрі, про чу́да Того, Який має безва́дне знання́,
<p>17 ти, що ша́ти твої <i>стають</i> теплі, як сти́шується земля з по́лудня?
<p>18 Чи ти розтягав із Ним хмару, міцну́, немов дзе́ркало лите?
<p>19 Навчи нас, що скажем Йому́? Через темність ми не впорядку́ємо <i>слова́</i>.
<p>20 Чи Йому оповісться, що́ буду казати? Чи зміг хто сказа́ти, що Він знищений буде?
<p>21 І тепер ми не бачимо світла, щоб світило у хмарах, та вітер пере́йде — і ви́чистить їх.
<p>22 Із півно́чі прихо́дить воно, <i>немов</i> золото те, <i>та</i> над Богом вели́чність страшна́.
<p>23 Всемогутній, — Його не знайшли ми, Він могутній у силі, але Він не мучить <i>ніко́го</i> судом та великою правдою.
<p>24 Тому нехай люди бояться Його, <i>бо</i> на всіх мудросе́рдих не дивиться Він“.

<h4>38</h4>
<p>1 Тоді відповів Господь Йову із бурі й сказав:
<p>2 „Хто́ то такий, що зате́мнює раду слова́ми без розуму?
<p>3 Підпережи́ но ти сте́гна свої, як мужчи́на, а Я буду питати тебе, — ти ж Мені поясни!
<p>4 Де́ ти був, коли землю осно́вував Я? Розкажи, якщо маєш знання́!
<p>5 Хто осно́ви її положив, чи ти знаєш? Або хто́ розтягнув по ній шнура?
<p>6 У що підстави її позапу́щувані, або хто́ поклав камінь нарі́жний її,
<p>7 коли ра́зом співали всі зо́рі пора́нні та радісний о́крик здіймали всі Божі сини?
<p>8 І <i>хто</i> море воро́тами загороди́в, як воно виступа́ло, <i>немов би</i> з утро́би вихо́дило,
<p>9 коли хмари поклав Я за одіж йому, а імлу́ — за його пелюшки́,
<p>10 і призна́чив йому Я границю Свою та поставив засу́ва й воро́та,
<p>11 і сказав: „Аж досі ти ді́йдеш, не далі, і тут <i>ось</i> межа́ твоїх хвиль гордови́тих?“
<p>12 Чи за своїх днів ти наказував ра́нкові? Чи досві́тній зорі́ показав її місце,
<p>13 щоб хапа́лась за кі́нці землі та поси́пались з неї безбожні?
<p>14 <i>Земля</i> змі́нюється, мов та глина печа́тки, і стають, немов о́діж, вони!
<p>15 І нехай від безбожних їх світло віді́йметься, а високе раме́но злама́ється!
<p>16 Чи ти схо́див <i>коли</i> аж до мо́рських джере́л, і чи ти перехо́джувався дном безодні?
<p>17 Чи для тебе відкриті були брами смерти, і чи бачив ти брами смерте́льної тіні?
<p>18 Чи широкість землі ти оглянув? Розкажи, якщо знаєш це все!
<p>19 Де́ та доро́га, що світло на ній пробуває? А те́мрява — де її місце,
<p>20 щоб узяти її до границі її, і щоб знати стежки́ її дому?
<p>21 Знаєш ти, бо тоді народився ж ти був, і велике число твоїх днів!
<p>22 Чи дохо́див <i>коли</i> ти до схо́ванок снігу, і схо́ванки граду ти бачив,
<p>23 які Я тримаю на час лихолі́ття, на день бо́ю й війни?
<p>24 Якою дорогою ді́литься вітер, розпоро́шується по землі вітере́ць?
<p>25 Хто для зливи прото́ку прові́в, а для громови́ці — дорогу,
<p>26 щоб дощи́ти на землю безлюдну, на пустиню, в якій чоловіка нема,
<p>27 щоб пустиню та пущу наси́чувати, і щоб забезпе́чити ви́хід траві?
<p>28 Чи є ба́тько в доща, чи хто кра́плі роси́ породи́в?
<p>29 Із чиєї утро́би лід вийшов, а і́ній небесний — хто його породив?
<p>30 Як камінь, тужа́віють води, а пове́рхня безо́дні ховається.
<p>31 Чи зв'яжеш ти за́в'язки Волосожа́ру, чи розв'я́жеш віжки́ в Оріо́на?
<p>32 Чи ви́ведеш ча́су свого Зодія́ка, чи Во́за з синами його попрова́диш?
<p>33 Чи ти знаєш уста́ви небе́с? Чи ти покладе́ш на землі їхню вла́ду?
<p>34 Чи піді́ймеш свій голос до хмар, — і багато води тебе вкриє?
<p>35 Чи бли́скавки ти посилаєш, і пі́дуть вони, й тобі скажуть „Ось ми“?
<p>36 Хто мудрість вкладає <i>людині</i> в нутро́? Або — хто́ дає се́рцеві розум?
<p>37 Хто мудрістю хмари зрахує, і хто може затримати небесні посу́ди,
<p>38 коли по́рох зливається в зли́вки, а кавалки злипаються?
<p>39 Чи здо́бич левиці ти зловиш, і заспоко́їш життя левчукі́в,
<p>40 як вони по лего́вищах ту́ляться, на ча́тах сидять по куща́х?
<p>41 Хто готує для кру́ка поживу його, як до Бога кричать його діти, як без ї́жі блукають вони?

<h4>39</h4>
<p>1 Хіба́ ти пізнав час наро́дження ске́льних кози́ць? Хіба ти пильнував <i>час</i> мук по́роду ла́ні?
<p>2 Чи на місяці лічиш, що спо́внитись мусять, і ві́даєш час їх наро́дження,
<p>3 <i>коли</i> прикляка́ють вони, випускають дітей своїх, і звільняються від болів по́роду?
<p>4 Набираються сил їхні діти, на полі зростають, відхо́дять і <i>більше</i> до них не вертаються.
<p>5 Хто пусти́в осла дикого вільним, і хто розв'язав ослу дикому пу́та,
<p>6 якому призначив Я степ його домом, а місцем його пробува́ння — соло́ну пустиню?
<p>7 Він сміється із га́ласу міста, не чує він крику пого́нича.
<p>8 Що знахо́дить по го́рах, <i>то</i> паша його, і шукає він усього зеленого.
<p>9 Чи захоче служити тобі однорі́г? Чи при я́слах твоїх ночуватиме він?
<p>10 Чи ти одноро́га прив'я́жеш до його борозни́ поворо́ззям? Чи буде він боронува́ти за тобою долини?
<p>11 Чи повіриш йому через те, що має він силу велику, — і свою працю на нього попу́стиш?
<p>12 Чи повіриш йому, що він ве́рне насіння твоє, і збере тобі тік?
<p>13 Крило стру́севе радісно б'ється, чи ж крило це й пір'ї́на леле́ки?
<p>14 Бо я́йця свої він на землю кладе́ та в поросі їх вигріва́є,
<p>15 і забува́, що нога може їх розчави́ти, а звір польови́й може їх розтопта́ти.
<p>16 Він жорстокий відно́сно дітей своїх, ніби вони не його, а що праця його <i>може бути</i> надаре́мна, того не боїться,
<p>17 бо Бог учинив, щоб забув він про мудрість, і не наділив його розумом.
<p>18 А за ча́су надхо́ду стрільців ударяє він кри́льми повітря, — <i>і</i> сміється з коня та з його верхівця́!
<p>19 Чи ти силу коне́ві даси, чи шию його ти зодя́гнеш у гриву?
<p>20 Чи ти зробиш, що буде скакати він, мов сарана́? Величне іржа́ння його страшеле́зне!
<p>21 Б'є ногою в долині та ті́шиться силою, іде він насупроти зброї,
<p>22 — сміється з страху́ й не жахається, і не верта́ється з-перед меча,
<p>23 <i>хоч</i> дзво́нить над ним сагайда́к, ві́стря списо́ве та ра́тище!
<p>24 Він із шале́ністю та лютістю землю ковтає, і не вірить, що <i>чути</i> гук рогу.
<p>25 При кожному розі кричить він: „І-га!“ і винюхує зда́лека бій, грім гетьма́нів та крик.
<p>26 Чи я́струб літає твоєю премудрістю, на пі́вдень простягує кри́ла свої?
<p>27 Чи з твойо́го нака́зу орел підіймається, і мо́стить кубло́ своє на висоті?
<p>28 На скелі заме́шкує він та ночує, на ске́льнім вершку́ та тверди́ні, —
<p>29 ізвідти визо́рює ї́жу, дале́ко вдивляються очі його,
<p>30 а його пташеня́та п'ють кров. Де ж забиті, там він“.

<h4>40</h4>
<p>1 І говорив Господь Йову й сказав:
<p>2 „Чи буде ставати на прю з Всемогутнім огу́дник? Хто сперечається з Богом, хай на це відповість!“
<p>3 І Йов відповів Господе́ві й сказав:
<p>4 „Оце я знікче́мнів, — що ж маю Тобі відповісти? Я кладу́ свою руку на уста свої.
<p>5 Я раз говорив був, і <i>вже</i> не скажу́, а вдруге — і більш не дода́м“!
<p>6 І відповів Господь Йову із бурі й сказав:
<p>7 „Підпережи́ но ти сте́гна свої, як мужчи́на: Я буду питати тебе, — ти ж поя́снюй Мені!
<p>8 Чи ти хочеш пору́шити право Моє, винува́тити Мене, щоб опра́вданим бути?
<p>9 Коли маєш раме́но, як Бог, і голосом ти загрими́ш, немов Він,
<p>10 то окрась Ти себе пишното́ю й вели́чністю, зодягни́ся у славу й красу́!
<p>11 Розпоро́ш лютість гніву свого́, і поглянь на все горде — й прини́зь ти його́!
<p>12 Поглянь на все горде — й його впокори́, поспиха́й нечестивих на їхньому місці,
<p>13 поховай їх у по́росі ра́зом, <i>а</i> їхні обличчя обви́й в укритті́.
<p>14 Тоді й Я тебе сла́вити буду, як правиця твоя допоможе тобі!
<p>15 А ось бегемо́т,<f>[23]</f> що його Я створив, як тебе, — траву, як худо́ба велика, він їсть.
<p>16 Ото сила його в його сте́гнах, його ж мі́цність — у м'я́зах його живота́.
<p>17 Випросто́вує він, немов ке́дра, свойо́го хвоста́, жили сте́гон його поспліта́лись.
<p>18 Його кості — <i>немов</i> мідяні оті ру́ри, костома́хи його — як ті пру́ття залізні.
<p>19 Голова оце Божих доріг; <i>і тільки</i> Творе́ць його може зблизи́ти до нього меча.
<p>20 Бо гори прино́сять поживу йому, і там гра́ється вся звірина́ польова́.
<p>21 Під ло́тосами він виле́жується, в укритті́ очере́ту й болота.
<p>22 Ло́тоси тінню своєю вкривають його, топо́лі поточні його обгорта́ють.
<p>23 Ось підійма́ється рі́чка, <i>та</i> він не боїться <i>її</i>, він безпечний, хоча б <i>сам</i> Йорда́н йому в па́щу впливав!
<p>24 Хто може схопи́ти його в його о́чах, гака́ми ніздрю́ продіра́вити?
<p>25 Чи левіята́на потя́гнеш гачко́м, і йому язика стягнеш шну́ром?
<p>26 Чи очерети́ну вкладеш йому в ні́здря, чи терни́ною що́ку йому продіра́виш?
<p>27 Чи він бу́де багато благати тебе, чи бу́де тобі говорити лагі́дне?
<p>28 Чи складе він умову з тобою, <i>і</i> ти ві́зьмеш його за раба <i>собі</i> вічного?
<p>29 Чи ним ба́витись будеш, як пта́хом, і прив'яжеш його для дівча́ток своїх?
<p>30 Чи ним спільники́ торгува́тимуть, <i>чи</i> поділять його між <i>купців</i>-ханане́їв?
<p>31 Чи шпилька́ми проко́лиш ти шкіру його, а остро́гою ри́б'ячою — його го́лову?
<p>32 Поклади ж свою ру́ку на нього, <i>й</i> згадай про війну, — і більше <i>того</i> не чини!

<h4>41</h4>
<p>1 Тож наді́я твоя неправдива, — на сам ви́гляд його упаде́ш.
<p>2 Нема смільчака́, щоб його він збудив, — а хто ж перед обличчям Моїм зможе стати?
<p>3 Хто ви́йде навпроти Мене́ — й буде ці́лий? <i>Що</i> під небом усім — це Моє!
<p>4 Не буду мовчати про чле́ни його, про стан <i>його</i> сили й красу́ його складу.
<p>5 Хто відкриє пове́рхню одежі його? Хто піді́йде <i>коли</i> до двійни́х його ще́лепів?
<p>6 Двері обличчя<f>[24]</f> його хто відчи́нить? Навко́ло зубів його жах!
<p>7 Його спи́на — канали щитів, поє́днання їх — крем'яна́я печать.
<p>8 Одне до одно́го дохо́дить, а вітер між ними не про́йде.
<p>9 Одне до одно́го притве́рджені, сполучені, і не відді́ляться.
<p>10 Його чха́ння засвічує світло, а очі його — як пові́ки зорі́ світово́ї!
<p>11 Бу́хає по́лум'я з па́щі його, вириваються і́скри огне́нні!
<p>12 Із ні́здер його валить дим, немов з то́го горшка, що кипить та біжить.
<p>13 Його по́дих розпалює ву́гіль, і бу́хає по́лум'я з па́щі його.
<p>14 Сила ночує<f>[25]</f> на шиї його, а страх перед ним утікає.
<p>15 М'ясо нутра́ його міцно тримається, — воно в ньому тверде́, не хитається.
<p>16 Його серце, мов з каменя вилите, і тверде́, як те долішнє жо́рно!
<p>17 Як підво́диться він, перелякуються силачі́, <i>та й</i> ховаються з жа́ху.
<p>18 Той меч, що дося́гне його, не встої́ть, ані спис, ані ра́тище й па́нцер.
<p>19 За солому залізо вважає, <i>а</i> мідь — за гнилу́ дереви́ну!
<p>20 Син лука, <i>стріла</i>, не приму́сит увтікати його, камі́ння із пра́щі для нього зміняється в сіно.
<p>21 Булаву́ уважає він за соломи́нку, і сміється із по́свисту ра́тища.
<p>22 Під ним гостре чере́п'я, — лягає на го́стре, немов у болото.
<p>23 Чинить він, що кипить глибочі́нь, мов горня́, <i>і</i> обе́ртає море в окрі́п.
<p>24 Стежка світить за ним, <i>а</i> безо́дня здається <i>йому́</i> сиви́ною.
<p>25 Немає подоби йому на землі, він безстрашним створений,
<p>26 він бачить усе, що висо́ке, він цар над усім пишним зві́р'ям!“

<h4>42</h4>
<p>1 А Йов відповів Господе́ві й сказав:
<p>2 „Я знаю, що можеш Ти все, і не спиня́ється за́дум у Тебе!
<p>3 Хто́ ж то такий, що ховає пора́ду немудру? Тому я говорив, але не розумів. <i>Це</i> чудніше від мене, й не знаю <i>його</i>:
<p>4 „Слухай же ти, а Я буду казати, запитаю тебе, — ти ж Мені поясни́“.
<p>5 Тільки по́слухом уха я чув був про Тебе, а тепер моє око <i>ось</i> бачить Тебе.
<p>6 Тому́ я зрікаюсь гово́реного, і каюсь у по́росі й по́пелі!“
<p>7 І сталося по то́му, як Госпо́дь промовив ці слова́ до Йова, сказав Господь теманянину Еліфазові: „Запалився Мій гнів на тебе та на двох твоїх при́ятелів, бо ви не говорили слу́шного про Мене, як раб Мій Йов.
<p>8 А тепер візьміть собі сім бичків та сім барані́в, і йдіть до Мого раба Йова, і принесе́те цілопа́лення за себе, а Мій раб Йов помо́литься за вас, бо тільки з ним Я буду рахува́тися, щоб не вчинити вам злої речі, — бо ви не говорили слу́шного про Мене, як раб Мій Йов“.
<p>9 І пішли теманянин Еліфа́з, і шух'янин Білда́д, <i>та</i> нааматянин Цофа́р, і зробили, як говорив їм Госпо́дь. І споглянув Господь на Йова.
<p>10 І Господь приверну́в Йова <i>до першого ста́ну</i>, коли він помолився за своїх при́ятелів. І помно́жив Господь усе, що Йов мав, удвоє.
<p>11 І поприхо́дили до нього всі брати його, і всі се́стри його та всі попере́дні знайо́мі його, і їли з ним хліб у його домі. І вони <i>головою</i> хита́ли над ним, та потішали його за все зле, що Господь був спрова́див на нього. І дали вони йому кожен по одній кеси́ті, і кожен по одній золотій обручці.
<p>12 А Господь поблагослови́в останок <i>днів</i> Йова більше від поча́тку його, і було́ в нього чотирна́дцять тисяч дрібно́ї худоби, і шість тисяч верблю́дів, тисяча пар худоби великої та тисяча ослиць.
<p>13 І було́ в нього се́меро синів та три дочки́.
<p>14 І назвав він ім'я́ першій: Єміма, і ім'я́ другій: Кеція, а ім'я́ третій: Керен-Гаппух.
<p>15 І таких вродли́вих жінок, як Йовові до́чки, не знайшлося по всій землі. І дав їм їх батько спа́дщину поміж їхніми братами.
<p>16 А Йов жив по то́му сотню й сорок років, і побачив синів своїх та синів синів своїх, чотири поколі́нні.
<p>17 І впоко́ївся Йов старим та насиченим днями.


