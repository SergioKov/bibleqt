<h2></h2>
<h4>



Дiї 1
<p>1 Перше слово написав я про все, о Теофіле, що Ісус почав робити й навчати,
<p>2 аж до того дня, коли вознісся, давши Завіт через Святого Духа апостолам, яких був вибрав.
<p>3 Перед ними постав живий після своїх страждань, з численними доказами, з'являючись їм упродовж сорока днів і промовляючи про Боже Царство.
<p>4 І як був з ними, наказав їм не відходити від Єрусалима, але очікувати обіцяного від Батька, про яке ви чули від мене.
<p>5 Бо Іван же хрестив водою, ви ж маєте хреститися Святим Духом за кілька днів.
<p>6 Вони зійшлися та й питали його, кажучи: Господи, чи не тепер ти відновиш царство Ізраїля?
<p>7 Сказав їм: Не вам знати часи й роки, які Батько поклав своєю владою,
<p>8 але ви одержите силу, коли, щойно найде на вас Святий Дух і будете мені свідками в Єрусалимі та по всій Юдеї і Самарії та аж до краю землі.
<p>9 Сказавши це, став возноситися на їхніх очах - і хмара сховала його з виднокола.
<p>10 Коли вдивлялися в небо, як він віддалився, то два мужі в білих убраннях з'явилися перед ними
<p>11 та й сказали: Галилейські мужі, чого стоїте й дивитесь на небо? Цей Ісус, що піднісся від вас на небо, прийде так само, як оце бачили ви, коли йшов Він на небо.
<p>12 Тоді повернулися до Єрусалима з гори, званої Оливною, що неподолік Єрусалима, на відстані дня ходи в суботу.
<p>13 Прийшовши, завітали до покою, де перебували Петро та Іван, Яків та Андрій, Пилип та Тома, Вартоломій та Матвій, Яків Алфеїв та Симон Зилот і Юда Яковів.
<p>14 Усі вони перебували однодушно на молитві [і благанні] з жінками, з Марією, Ісусовою матір'ю, та його братами.
<p>15 Тими днями Петро, ставши серед учнів, а громада була осіб із сто двадцять, сказав:
<p>16 Мужі-братове! Треба було, щоб сповнилося Писання, яке передрікав Святий Дух устами Давида про Юду, що привів тих, які схопили Ісуса,
<p>17 бо він був зарахований до нас і дістав жереб цього служіння.
<p>18 Він придбав поле ціною несправедливости і, впавши сторч головою, розбився надвоє і випало все його нутро.
<p>19 Це стало відомо всім мешканцям Єрусалима, тому те поле їхньою мовою зветься Акелдама, тобто поле крови.
<p>20 Бо написано в Книзі Псалмів: Хай стане його двір пусткою і хай не буде нікого, що жив би в ньому. Або ж: Урядування його хай візьме інший.
<p>21 Треба, отже, щоб один з тих мужів, що був з нами впродовж усього часу, коли Господь Ісус перебував і спілкувався з нами, -
<p>22 почавши від Іванового хрещення і до дня, як піднісся від нас, - один з них був з нами свідком його воскресіння.
<p>23 І поставили двох: Йосипа, названого Варнавою, який ще й прозваний був Юстом, та Матвія.
<p>24 Помолившись, сказали: Ти, Господи, серцезнавче всіх, покажи, кого з цих двох ти вибрав
<p>25 для служіння і апостольства, натомість Юди, який відпав, щоб піти на своє місце.
<p>26 І кинули жереб; випав жереб на Матвія, якого й дораховано до одинадцятьох апостолів.

<h4>
Дiї 2
<p>1 Коли настав день П'ятдесятниці, всі були однодушно разом.
<p>2 Раптом почався з неба шум, наче подув буйний вітер і наповнив усю оселю, де вони сиділи.
<p>3 З'явилися їм поділені язики, наче вогняні, і сіли на кожного з них.
<p>4 Усі наповнилися Святим Духом і почали говорити іншими мовами, - так, як Дух велів їм говорити.
<p>5 А в Єрусалимі жили юдеї та побожні люди від кожного народу, що є під небом.
<p>6 Щойно стався цей шум, зійшлося сила люду, і захвилювалися, коли почули, що кожний говорить до них їхньою власною мовою.
<p>7 Дивувалися і чудувалися, кажучи [один до одного]: Хіба всі ці, що говорять, не галилеяни?
<p>8 Як же це, що ми чуємо кожний своєю рідною мовою, в якій ми народилися?
<p>9 Партяни й мідяни, еламіти й ті, що з Месопотамії, з Юдеї та Кападокії, з Понту й Азії,
<p>10 Фригії і Памфилії, Єгипту й околиць Лівії, що біля Киренеї, і захожі римляни,
<p>11 юдеї і проселіти, крітяни й араби, - чуємо, як вони говорять нашими мовами про Божу велич.
<p>12 Дивувалися всі, були збентежені, кажучи один одному: Що ж це має бути?
<p>13 Інші, глузуючи, казали, що вони понапивалися вина.
<p>14 А Петро, ставши з одинадцятьма, підніс всій голос і сказав їм: Мужі юдейські й усі мешканці Єрусалима! Щоб ви все знали, - вислухайте мене!
<p>15 Вони не п'яні, як ви думаєте, бо щойно третя година дня.
<p>16 Це те, що передрік пророк Йоіл:
<p>17 І буде в останніх днях, каже Бог, проллю свій Дух на всяке тіло, і пророкуватимуть ваші сини й ваші дочки, і ваша молодь видіння побачить, і ваші старці сни побачать.
<p>18 І в ті дні виллю мій Дух на моїх рабів і на моїх рабинь, і пророкуватимуть.
<p>19 І дам чуда на небі вгорі і знаки на землі внизу: кров, і вогонь, і куріння диму.
<p>20 Сонце перетвориться на темряву, а місяць на кров, - ще до того, як прийде Господній день, великий та славний!
<p>21 І станеться, що кожний, хто покличе Господнє ім'я, - спасеться.
<p>22 Мужі ізраїльські, послухайте-но оці слова: Ісуса Назарянина, мужа, засвідченого вам від Бога силами, чудами, знаками, які зробив через нього Бог посеред вас, як самі знаєте;
<p>23 його, виданого згідно з Божим задумом і провидінням, ви вбили, прибивши до хреста руками беззаконників.
<p>24 Його Бог воскресив, звільнивши від муки смерти, бо не було можливим, щоб вона втримала його.
<p>25 Давид говорить про нього: Бачив я Господа переді мною завжди, бо він є по моїй правиці, щоб я не захитався.
<p>26 Задля цього звеселилося моє серце і зрадів мій язик, ще й тіло моє сповнилося надією,
<p>27 бо не залишиш душі моєї в аді і не даси своєму святому побачити тління.
<p>28 Об'явив ти мені дороги життя, і наповниш мене втіхою виглядом своїм.
<p>29 Мужі, братове! Скажу сміливо вам про патріарха Давида, який помер і був похований, і його гріб є в нас аж дотепер.
<p>30 Будучи пророком і знаючи, що Бог клятвою поклявся йому від плоду лона його [підняти Христа за тілом і] посадити на його престолі;
<p>31 пророчо говорив він про воскресіння Христа, [душа якого] не залишилася в аді і тіло його не побачило тління.
<p>32 Цього Ісуса воскресив Бог, свідками чого є ми всі.
<p>33 Правицею Божою був він, отже, піднесений, обітницю Святого Духа одержав від Батька і вилив усе те, що ви і бачите й чуєте.
<p>34 Давид не пішов на небо, але сам говорить: Сказав Господь Господеві моєму: сядь праворуч мене,
<p>35 доки не покладу твоїх ворогів під твої ноги!
<p>36 З певністю хай знає весь дім Ізраїля, що і Господом і Христом зробив його Бог, - оцього Ісуса, якого ви розп'яли.
<p>37 Почувши, розжалобились серцем і сказали Петрові й іншим апостолам: Що ж нам робити, мужі-брати?
<p>38 Петро ж [сказав] до них: Покайтеся, і хай охреститься кожний з вас в ім'я Ісуса Христа на відпущення ваших гріхів - і одержите дар Святого Духа.
<p>39 Бо для вас ця обітниця, і для ваших дітей, і для всіх тих, що далеко, кого лиш покличе Господь Бог наш.
<p>40 Багатьма іншими словами свідчив та заохочував їх, кажучи: Рятуйтесь від цього поганого роду!
<p>41 Вони, отже, [з любов'ю] прийнявши його слово, охрестилися, і пристало того дня яких три тисячі душ.
<p>42 Перебували постійно в навчанні в апостолів, у спільності, в ламанні хліба, у молитвах.
<p>43 Був острах у кожній душі, бо багато чуд і знамень з'явились через апостолів; [в Єрусалимі панував великий страх перед ними].
<p>44 Усі, що повірили, були разом і мали все спільне.
<p>45 Продавали майно і маєтки та наділяли усім тим, чого хто потребував.
<p>46 Щодня пильно й однодушно йшли до церкви і, ламаючи по хатах хліб, приймали в радості й простоті серця їжу,
<p>47 хвалячи Бога та маючи ласку в усіх людей. Господь же додавав щодня тих, що спасалися.

<h4>
Дiї 3
<p>1 Петро та Іван ішли до храму на молитву на дев'яту годину.
<p>2 Був тут один чоловік кривий від народження; несли його і клали щодня перед дверима храму, які називали Гарними, щоб просити милостині від тих, що входили до храму.
<p>3 Побачивши Петра й Івана, що хотіли ввійти до храму, почав просити милостині.
<p>4 Поглянули на нього Петро з Іваном і сказали: Подивись на нас.
<p>5 Він пильно дивився на них, сподіваючись щось від них одержати.
<p>6 Петро сказав: Срібла й золота не маю, але що маю, даю тобі: В ім'я Ісуса Христа Назарянина встань і ходи.
<p>7 Узявши його за праву руку, підвів його. Одразу ж скріпилися його ступні й суглоби. Підскочивши, встав і ходив.
<p>8 І ввійшов з ними до церкви, ходив, підскакував, хвалячи Бога.
<p>9 Весь народ бачив, як він ходив і хвалив Бога.
<p>10 Коли узнали, що це той, який сидів біля Гарних дверей храму милостині, перейнялися страхом і подивом з того, що йому сталося.
<p>11 Оскільки він був біля Петра й Івана, то збігся до них весь здивований народ у притвор, що називається Соломоновим.
<p>12 Побачивши це, Петро звернувся до народу: Мужі ізраїльські! Чого дивуєтеся з цього, чому зглядаєтеся на нас так, наче ми своєю силою або побожністю зробили, аби він ходив?
<p>13 Бог Авраама, і Бог Ісаака, і Бог Якова, Бог наших батьків, прославив свого слугу Ісуса, якого ви видали і відцуралися перед Пилатом, що присудив був його відпустити.
<p>14 Ви ж зреклися святого й праведного, а випросили відпустити вам людину - душогубця.
<p>15 Володаря життя ви вбили, та Бог воскресив його з мертвих, свідками чого ми є.
<p>16 І вірою в ім'я його - того, кого бачите й знаєте, - скріпило ім'я його. Віра, що від нього, дала йому це видужання перед усіма вами.
<p>17 А тепер, [мужі] - братове, знаю, що зробили ви так через незнання, - і так само ваші можновладці.
<p>18 Бог, наперед звіщаючи устами всіх пророків, що Христос має потерпіти, учинив так.
<p>19 Покайтеся, отже, і наверніться, щоб очистились ви від ваших гріхів;
<p>20 щоб настали часи відпочинку від обличчя Господнього, щоб послав наперед визначеного вам Ісуса Христа;
<p>21 бо треба, щоб небо його прийняло до часу впорядкування всього, про що говорив Бог устами своїх од віку святих пророків.
<p>22 Мойсей провіщав [до батьків], що Господь Бог ваш підійме вам пророка з братів ваших, як і мене: його слухайте в усьому, що тільки скаже вам.
<p>23 Буде так, що кожна душа, яка не послухає того пророка, - буде вилучена з народу.
<p>24 І так само всі пророки - від Самуїла й пізніших - говорили й сповіщали про ці дні.
<p>25 Ви сини пророків і завіту, який уклав був Бог батькам вашим, кажучи до Авраама: І в насінні твоєму благословляться всі народи землі.
<p>26 Воскресивши Слугу свого, Бог послав його, який благословить вас, насамперед до вас, щоб відвернувся кожен від злоби вашої.

<h4>
Дiї 4
<p>1 Коли вони промовляли до народу, підійшли до них священики, церковний начальник і садукеї,
<p>2 обурені тим, що вони навчали народ, проповідували воскресіння з мертвих в Ісусові;
<p>3 наклали на них руки і вкинули до в'язниці до ранку, бо був уже вечір.
<p>4 Багато з тих, що чули слово, повірили; число таких людей сягало п'яти тисяч.
<p>5 Другого дня зібралися їхні можновладці, старшини й книжники в Єрусалимі;
<p>6 і Анна-архиєрей, і Каяфа, й Іван, і Олександер, і всі інші, що були з архиєрейського роду;
<p>7 поставивши їх посередині, допитувалися: Якою силою чи яким ім'ям ви це зробили?
<p>8 Тоді Петро, наповнившись Святим Духом, сказав до них: Можновладці люду й старшини [ізраїльські]!
<p>9 Якщо нас нині допитують про добрий вчинок щодо недужої людини, як вона одужала,
<p>10 то хай буде всім вам і всьому народові ізраїльському відомо: ім'ям Ісуса Христа Назарянина, якого ви розп'яли. Його Бог воскресив з мертвих; це він вилікував оцього, що стоїть перед вами.
<p>11 Він - камінь, знехтуваний вами, будівничими, камінь, що став наріжним.
<p>12 І нема в нікому іншому спасіння, бо під небом нема іншого імені, даного людям, що ним належало б нам спастися.
<p>13 Бачачи відвагу Петра й Івана, пізнавши, що це люди невчені й прості, - дивувалися; знали ж їх, що були з Ісусом.
<p>14 І бачачи оздоровленого чоловіка, що стояв з ними, не мали нічого закинути.
<p>15 Наказавши їм вийти з синедріону, радилися між собою,
<p>16 кажучи: Що зробити нам з цими людьми? Бо ж через них зроблено явне чудо, яке відоме всім, що живуть у Єрусалимі, - і не можемо того заперечити.
<p>17 Але щоб більше не поширювалося між народом, заборонімо [під загрозою] їм далі говорити про це ім'я нікому з людей.
<p>18 Покликавши їх, наказали більше не говорити й не навчати в ім'я Ісуса.
<p>19 Петро та Іван у відповідь сказали їм: Розсудіть, чи справедливо перед Богом радше слухати вас, ніж Бога?
<p>20 Адже ми не можемо не розповідати про те, що бачили й чули!
<p>21 Вони ж, погрозивши, відпустили їх, нічого не знайшовши, щоб покарати їх, - через народ, бо всі прославляли Бога за те, що сталося.
<p>22 Бо чоловік, з яким сталося це чудо видужання, мав понад сорок років.
<p>23 Коли їх відпустили, вони прийшли до своїх і переповіли те, що їм казали архиєреї і старшини.
<p>24 Почувши, усі однодушно піднесли голос до Бога і сказали: Владико [Боже], що створив небо і землю, море і все, що в них!
<p>25 Який Святим Духом, устами нашого батька і твого слуги Давида сказав: Чому заметушились погани і народи навчилися марноти?
<p>26 Зійшлися земні царі, зібралися старшини разом проти Господа і проти його Христа.
<p>27 Бо справді в цьому місті зібралися проти святого Слуги і помазаника твого Ісуса - Ірод і Понтійський Пилат з поганами та ізраїльським народом,
<p>28 щоб зробити те, що раніше визначила твоя рука і твоя воля, аби воно сталося.
<p>29 І нині, Господи, поглянь на їхні погрози і дай своїм рабам з усією сміливістю говорити твоє слово.
<p>30 Коли простягнеш твою руку на оздоровлення і на здійснення знамень і чуд, - щоб ставалися вони святим - ім'ям твого Слуги Ісуса.
<p>31 Щойно вони помолились, як похитнулося те місце, де вони були зібрані, і всі наповнилися Святим Духом - і сміливо говорили Боже слово.
<p>32 Люди, що увірували, мали одне серце й душу; і ніхто нічого з свого майна не називав власним, бо все було в них спільне.
<p>33 Апостоли з великою силою свідчили про воскресіння Господа Ісуса, - і велика ласка була на них усіх.
<p>34 Не було між ними жодного, хто мав би нестатки. Ті, що мали поле або дім, продавали їх та приносили ціну проданого
<p>35 і клали біля ніг апостолів; кожному давалося те, чого хто потребував.
<p>36 Йосип, прозваний апостолами Варнавою, - що в перекладі означає син потіхи, - левит родом з Кіпру,
<p>37 мав поле, продав його, приніс гроші й поклав біля ніг апостолів.

<h4>
Дiї 5
<p>1 Один же чоловік, на ім'я Ананій, із своєю дружиною Сапфірою, продав маєток
<p>2 і приховав частину грошей, - про це знала дружина, - і, принісши іншу частину, поклав біля ніг апостолів.
<p>3 Петро сказав: Ананію, як це так, що сатана наповнив твоє серце, щоб обдурити Святого Духа і приховати частину вартости поля?
<p>4 Хіба воно не твоє, а чи продане не було в твоїй владі? Навіщо ти поклав це діло у своє серце? Ти ж збрехав не людям, а Богові.
<p>5 Почувши це, Ананій упав і віддав духа. Напав великий страх на всіх, що чули це.
<p>6 Юнаки встали, обгорнули його, винесли й поховали.
<p>7 Щойно минуло зо три години, як надійшла його дружина, ще не знаючи того, що скоїлося.
<p>8 Промовив до неї Петро: Скажи мені, чи за стільки ви продали поле? Вона відповіла: Так, за стільки.
<p>9 Петро до неї: Як це сталося, що ви змовилися випробувати Господнього Духа? Ось при дверях ті, що поховали твого чоловіка, - і тебе винесуть.
<p>10 Упала вона тут же біля його ніг - віддала духа. Зайшовши, юнаки виявили її мертвою, винесли й поховали біля її чоловіка.
<p>11 Великий страх напав на всю церкву, на всіх, хто це чув.
<p>12 Через руки апостолів здійснювалися численні знамення й чуда в народі. Всі однодушно перебували в Соломоновім притворі.
<p>13 Ніхто з інших не наважувався приєднатися до них, але народ величав їх.
<p>14 Вірних у Господа множилося - багато чоловіків та жінок.
<p>15 Недужих виносили на роздоріжжя і клали на постелях і лежанках, щоб, як ішов Петро, то бодай тінь його впала на декого з них.
<p>16 Сходилося люду багато з довколишніх міст до Єрусалима; приносили недужих, тих, що потерпали від злих духів. Усі вони видужували.
<p>17 Архиєрей і його прибічники з єресі садукейської встали і наповнилися заздрощами,
<p>18 і наклали [свої] руки на апостолів, кинули їх до громадської в'язниці.
<p>19 Ангел Господній уночі відчинив двері в'язниці, вивів їх і сказав:
<p>20 Ідіть, ставайте в храмі і кажіть народові всі слова оцього життя.
<p>21 Почувши це, пішли вдосвіта до храму й навчали. Тим часом архиєрей і ті, що з ним, прийшовши, скликали синедріон, усіх старшин з-поміж синів Ізраїля і послали до в'язниці, щоб їх привести.
<p>22 Слуги пішли та не знайшли їх у в'язниці. Повернувшись, сповістили,
<p>23 кажучи, що в'язницю знайшли ретельно замкненою, з охороною, що стояла перед дверима. Відчинивши ж, усередині нікого не знайшли.
<p>24 Як почули ці слова [священик], начальник охорони храму і архиєреї, збентежилися, - що б то все означало?
<p>25 Тут прийшов хтось і сповістив їм, що чоловіки, яких вони посадили до в'язниці, перебувають у храмі, стоять і навчають народ.
<p>26 Тоді начальник охорони пішов із слугами, привів їх без застосування сили, бо боялися народу, щоб не побив камінням.
<p>27 Привели їх, поставили в синедріоні. Запитав їх архиєрей,
<p>28 кажучи: Чи не з погрозою заборонили ми вам навчати в це ім'я? Ви наповнили Єрусалим вашим навчанням і хочете навести на нас кров цього чоловіка.
<p>29 Відповіли Петро й апостоли та сказали: Радше треба слухати Бога, ніж людей.
<p>30 Бог батьків наших воскресив Ісуса, якого ви вбили, повісивши на дереві.
<p>31 Бог підніс його своєю правицею на князя і рятівника, щоб дати Ізраїлеві покаяння і відпущення гріхів.
<p>32 І ми, і Дух Святий, якого дав Бог тим, що вірять у нього, є [його] свідками цих слів.
<p>33 Почувши це, вони всі розлютилися і змовлялися, щоб їх убити.
<p>34 Вставши, один фарисей у синедріоні, на ім'я Гамалиїл, - законовчитель, шанований усім народом, - наказав, щоб апостолів вивели на короткий час,
<p>35 а до них сказав: Мужі ізраїльські, поміркуйте поміж собою щодо цих людей, що ото хочете з ними зробити.
<p>36 Недавно об'явився був Тевда, кажучи, що він є кимось великим, - до нього пристало щось із чотириста людей. Він був убитий, і всі, що вірили в нього, розсіялися і зійшли на ніщо.
<p>37 Після нього під час перепису об'явився Юда галилеєць, потягши за собою [досить] народу. І він теж згинув, а всі, що слухали його, - розпорошилися.
<p>38 І нині кажу вам: відступіться від цих людей, лишіть їх. Бо якщо цей задум і ця справа від людей, - вона розлетиться;
<p>39 якщо ж від Бога, то ви не можете зруйнувати її, - щоб часом не стати вам богоборцями. Послухали його
<p>40 і, покликавши апостолів, побили їх, пригрозили не говорити в ім'я Ісуса, відпустили.
<p>41 Вони ж ішли від синедріону, радіючи, що за ймення Ісусове удостоїлися дістати зневагу.
<p>42 Щодня в храмі і по домівках не припиняли навчати - благовістити Ісуса Христа.

<h4>
Дiї 6
<p>1 Тими днями, як побільшало учнів, почалися нарікання еліністів на юдеїв, що їхні вдови занедбані в щоденнім служінні.
<p>2 Скликавши громаду своїх учнів, дванадцятеро сказали: Не годиться нам, покинувши Боже слово, служити біля столів.
<p>3 Виберіть, братове, з-поміж вас сімох перевірених чоловіків, сповнених [Святого] Духа й мудрости - їх і поставимо на цю службу.
<p>4 Ми ж залишимося в молитві і служінні слову.
<p>5 Усій громаді сподобалося це слово; і вибрали Степана - чоловіка, сповненого віри і Святого Духа, - і Пилипа та Прохора, і Никанора й Тимона, і Пармена та проселіта з Антіохії Миколу.
<p>6 Поставили їх перед апостолами і, помолившись, поклали на них руки.
<p>7 Боже слово росло і чисельність учнів в Єрусалимі дуже множилось, а багато священиків були слухняні у вірі.
<p>8 Степан же, сповнений ласки й сили, робив великі знамення й чуда в народі.
<p>9 Повстали ж деякі з синаґоґи, що називається Лібертинською, Киренейською й Александрійською, і ті, що з Килікії і Азії, які сперечалися зі Степаном,
<p>10 але не могли протистояти мудрості й духові, з якими він говорив.
<p>11 Тоді вони підмовили людей, які говорили, що чули, ніби він говорив зневажливі слова проти Мойсея і Бога.
<p>12 Підбурили народ, старшин, книжників і, напавши, схопили його та привели до синедріону.
<p>13 Поставили фальшивих свідків, що говорили: Цей чоловік не перестає говорити [зневажливі] слова на це святе місце і проти закону.
<p>14 Бо ми чули, як він казав, що Ісус Назарянин зруйнує це місце і змінить звичаї, які нам передав Мойсей.
<p>15 Поглянувши на нього, всі, що сиділи на соборі, побачили його обличчя, яке було наче обличчя ангела.

<h4>
Дiї 7
<p>1 Архиєрей запитав: Чи це так?
<p>2 Він промовив: Мужі-браття і батьки, послухайте-но. Бог слави з'явився нашому батькові Авраамові, як він був у Месопотамії, перед тим, як він оселився в Харані.
<p>3 Сказав до нього: Вийди з твоєї землі і від твого роду та піди у край, який тобі покажу.
<p>4 Тоді Він вийшов з Халдейської землі, оселився в Харані. А звідти, по смерті його батька, переселив його на цю землю, де ви тепер живете.
<p>5 І не дав йому спадщини в ній ані на стопу ноги, а обіцяв дати її для володіння - йому і його нащадкам після нього, - хоч не було в нього дитини.
<p>6 І сказав йому Бог, що нащадки його будуть переселенцями в чужій землі, і поневолять їх і гнобитимуть чотириста літ.
<p>7 Але я, - сказав Бог, - судитиму народ, якому служитимуть - і після цього вийдуть, і послужать мені на цім місці.
<p>8 І дав йому завіт обрізання. І породив Ісаака, і обрізав його восьмого дня; Ісаак - Якова, Яків - дванадцятьох патріархів.
<p>9 А патріархи позаздрили Йосипові, продали його до Єгипту. Та Бог був з ним
<p>10 і визволив його від усіх утисків, дав йому мудрість і ласку перед фараоном, царем єгипетським і поставив його правителем над Єгиптом і над усім своїм домом.
<p>11 Настав голод у всій [землі] Єгипетській та Ханаанській, прийшло велике горе; наші батьки не знаходили поживи.
<p>12 Почувши, що в Єгипті є пшениця, Яків послав спочатку наших батьків.
<p>13 Коли ж вони прибули вдруге, Йосип признався своїм братам; тож відомим став фараонові рід Йосипів.
<p>14 Йосип послав покликати свого батька Якова з усім родом - душ сімдесят п'ять.
<p>15 Яків переселився до Єгипту, де помер сам і всі батьки наші;
<p>16 і перенесені були до Сихему та покладені до гробниці, яку купив був за срібло Авраам у синів Емора Сихемового.
<p>17 Як наближався час виконання обіцянки, яку клятвено дав Бог Авраамові, народ розростався і розмножувався в Єгипті,
<p>18 доки не постав у Єгипті інший цар, який не знав Йосипа.
<p>19 Хитруючи проти нашого роду, він гнобив наших батьків, щоб викинути їхніх немовлят, аби не дати їм вижити.
<p>20 В цей час народився Мойсей - був він угодний Богові, його годували три місяці в батьковій оселі.
<p>21 Як викинули його, то взяла його донька фараонова, вигодувала собі за сина.
<p>22 І навчений був Мойсей усієї єгипетської мудрости; був сильний у своїх ділах та словах.
<p>23 Коли сповнилося йому сорок років, прийшло йому на серце відвідати своїх братів - синів Ізраїля.
<p>24 Побачивши, як кривдили одного з них, допоміг і помстився за покривдженого, убивши єгиптянина.
<p>25 Думав, що зрозуміють його брати, що це Бог його рукою дає їм спасіння. Але вони не зрозуміли.
<p>26 Наступного дня з'явився перед ними, коли вони билися, і намагався помирити, сказавши: Мужі, ви ж бо є братами, навіщо кривдите один одного?
<p>27 А той, що кривдив ближнього, відпихнув його, сказавши: Хто тебе поставив головою і суддею над нами?
<p>28 Чи ти хочеш мене вбити так само, як убив учора єгиптянина?
<p>29 Через це слово втік Мойсей і став чужинцем в Мадіямській землі, де породив двох синів.
<p>30 Коли минуло сорок років, з'явився йому в пустині Синайської гори ангел [Господній] у вогняному полум'ї в кущі.
<p>31 Побачивши це, Мойсей дивувався з видіння. Як приступив, щоб подивитися, був голос від Господа: 
<p>32 Я Бог твоїх батьків, Бог Авраама і Ісаака і [Бог] Якова. Затремтівши, Мойсей не наважився поглянути.
<p>33 Сказав йому Господь: Розв'яжи сандалі з твоїх ніг, бо місце, на якому стоїш, - це свята земля.
<p>34 Подивився і бачу гноблення мого народу, що в Єгипті, і чую їхній стогін, тож зійшов визволити їх. Нині йди, посилаю тебе до Єгипту.
<p>35 Цього Мойсея, якого відкинули, сказавши: Хто тебе поставив головою і суддею? - його Бог, з'явившись у кущі, рукою ангела послав як голову й визволителя.
<p>36 Він вивів їх, зробивши чуда і знамення в Єгипетській землі і в Червоному морі і впродовж сорока років у пустині.
<p>37 Це той Мойсей, що сказав синам ізраїльським: Пророка поставить вам Бог з ваших братів, як мене, - [його слухайте!]
<p>38 Це той, що в пустині на зборах був разом з ангелом, який на Синайській горі говорив до нього і до наших батьків, який одержав живі слова, щоб дати нам;
<p>39 якого не схотіли послухати наші батьки, але відкинули його і повернулися у своїх серцях до Єгипту,
<p>40 сказавши Ааронові: Зроби нам богів, які йтимуть перед нами, бо не знаємо, що сталося з цим Мойсеєм, який вивів нас із Єгипетської землі.
<p>41 І зробили тоді теля, принесли жертву ідолові і веселилися з витвору своїх рук.
<p>42 Відвернувся Бог, передав їх, щоб служили небесному війську, як написано в книзі пророків: Доме Ізраїлів, чи приносили ви мені сорок років у пустині заколення і жертви?
<p>43 І взяли ви шатро Молоха і зірку вашого бога Райфана - зображення, які ви зробили, щоб покланятися їм: і переселю вас далі від Вавилона.
<p>44 Наші батьки мали в пустині скинію свідоцтва, як наказав той, що велів Мойсеєві зробити її за зразком, якого той бачив.
<p>45 Взявши її, внесли батьки наші разом з Ісусом до землі тих народів, яких вигнав Бог з очей наших батьків - так аж до днів Давида.
<p>46 Цей знайшов був ласку в Бога і молився, щоб знайти помешкання Богові Якова.
<p>47 Соломон збудував йому храм.
<p>48 Але Всевишній живе не в рукотворних, як каже пророк:
<p>49 Небо - мій престол, земля - підніжжя моїх ніг. Який храм збудуєте мені, каже Господь, або яке місце для мого спочинку?
<p>50 Хіба не моя рука все це зробила?
<p>51 Ви, твердошиї, з необрізаними серцями й вухами! Ви завжди противитеся Святому Духові, - як батьки ваші, так і ви.
<p>52 Кого з пророків не переслідували ваші батьки? І повбивали тих, що наперед сповіщали про прихід Праведника, якого ви тепер зрадили і вбили.
<p>53 Ви, що одержали закон з наказу ангелів, але не зберегли його!
<p>54 Слухаючи це, палали гнівом у своїх серцях і скреготали на нього зубами.
<p>55 Сповнений Святим Духом, поглянув на небо, побачив славу Божу й Ісуса, що стояв праворуч Бога.
<p>56 Сказав: Ось, бачу відкриті небеса і Людського Сина, що стоїть праворуч Бога.
<p>57 Голосно закричавши й позатикавши свої вуха, вони одностайно накинулися на нього.
<p>58 Вивівши за місто, били камінням. Свідки поклали свій одяг біля ніг юнака, що називався Савлом.
<p>59 Били камінням Степана, а він молився і казав: Господи Ісусе, прийми дух мій.
<p>60 Ставши на коліна, скрикнув гучно: Господи, не вважай їм це за гріх. Сказавши це, спочив.

<h4>
Дiї 8
<p>1 Савло схвалював його вбивство. У ті дні настав великий утиск Єрусалимської церкви. Всі, за винятком апостолів, розсіялися по околицях Юдеї та Самарії.
<p>2 Побожні мужі вбрали Степана, гідно оплакали його.
<p>3 Савло ж нищив церкву, входячи до осель, виволікував чоловіків та жінок, кидав їх до в'язниці.
<p>4 Тим часом розсіяні люди ходили й проповідували слово.
<p>5 Пилип прибув до міста Самарії, проповідував Христа.
<p>6 Слухали громади те, що казав Пилип. Сприймали однодушно, бачили знамення, які чинив.
<p>7 З багатьох, одержимих нечистими духами, які виходили й гучно кричали; багато спаралізованих і кривих одужували.
<p>8 Настала велика радість у тім місті.
<p>9 Був у місті один чоловік, на ім'я Симон. Перед тим займався чародійством і дивував народ Самарії, видаючи себе за когось великого.
<p>10 Його слухали від малого до великого, кажучи: Це є велика сила Божа.
<p>11 Слухали його, бо довго захоплював їх чарами.
<p>12 Але коли повірили Пилипові, що благовістив Боже Царство й ім'я Ісуса Христа, то охрестилися і чоловіки, й жінки.
<p>13 Повірив і сам Симон і, охрестившись, перебував з Пилипом. Бачачи великі сили й знамення, дивувався.
<p>14 Апостоли, що перебували в Єрусалимі, почули, що Самарія прийняла Боже слово, і послали до них Петра й Івана.
<p>15 Прийшовши, ті помолилися за них, аби вони одержали Святого Духа.
<p>16 Бо ще на жодного з них не зійшов, а тільки хрещені були в ім'я Господа Ісуса.
<p>17 Тоді поклали на них руки - і одержали Святого Духа.
<p>18 Як побачив Симон, що накладанням рук апостолів дається [Святий] Дух, приніс їм гроші
<p>19 і промовив: Дайте й мені таку владу, щоб на кого я покладу руки, той одержав би Святого Духа.
<p>20 Петро сказав до нього: Твої гроші хай з тобою згинуть, бо ти думаєш за гроші набути дару Божого.
<p>21 Нема тобі частки й уділу в цім слові, бо твоє серце не чесне перед Богом.
<p>22 Отже, покайся за це твоє зло і молися Богові, може, проститься тобі за задум твого серця.
<p>23 Бо бачу тебе переповненим жовчною гіркоти в путах неправди.
<p>24 У відповідь Симон сказав: Помоліться за мене до Господа, щоб на мене не найшло нічого з того, про що ви сказали.
<p>25 Вони засвідчили і після проповіді слова Господнього повернулися до Єрусалима. Благовістили і в багатьох самарійських селах.
<p>26 Ангел Господній сказав до Пилипа, кажучи: Встань і йди на південь - на шлях, що сходить з Єрусалима до Гази, - порожній він.
<p>27 Устав та й пішов. Тут був муж - скопець з Етіопії - вельможа етіопської цариці Кандакії та її скарбник. Він їздив на поклон до Єрусалима,
<p>28 і повертався, сидів у своїй колісниці й читав пророка Ісаю.
<p>29 Дух сказав Пилипові: Підійди і пристань до цієї колісниці.
<p>30 Пилип підбіг і почув, що він читав пророка Ісаю. Сказав: Ти розумієш те, що читаєш?
<p>31 Він сказав: Як я можу зрозуміти, коли ніхто не наставить мене? Попросив Пилипа, щоб увійшов і сів біля нього.
<p>32 Місце ж із Писання, що його він читав, було: Наче вівцю на заріз, повели його; наче ягня безголосе перед тим, що стриже його, - не відкриває уст своїх.
<p>33 В його приниженні суд йому відібрано. Але хто розповість про рід його? Бо життя його забирається із землі.
<p>34 Обізвався скопець і сказав Пилипові: Благаю тебе, про кого пророк це каже? Про себе самого чи про когось іншого?
<p>35 Відкривши уста й почавши від цього Писання, Пилип благовістив йому про Ісуса.
<p>36 Тим часом вони, йдучи дорогою, під'їхали до якоїсь води. Скопець каже: Ось вода, що забороняє мені охреститися?
<p>37 Пилип йому промовив: Якщо віруєш всім своїм серцем, - можна. Той у відповідь сказав: Вірую, що Ісус Христос - Син Божий.
<p>38 І наказав колісниці стати. Обидва зайшли у воду - Пилип і скопець. І охрестив його.
<p>39 Коли вийшли з води, Господній Дух забрав Пилипа, і скопець більше не бачив його. Ішов своєю дорогою і радів.
<p>40 Пилип опинився в Азоті. Проходячи, благовістив усім містам, доки не прийшов до Кесарії.

<h4>
Дiї 9
<p>1 Савло, ще дихаючи погрозою і вбивством на Господніх учнів, приступив до архиєрея
<p>2 і випросив у нього листів до Дамаска - до синаґоґ, щоб зв'язаними привести до Єрусалима тих, кого виявить на дорозі - чоловіків і жінок.
<p>3 Коли йшов і наближався вже до Дамаска, раптом осяяло його світло з неба.
<p>4 Упав на землю і почув голос, що говорив йому: Савле, Савле, навіщо мене переслідуєш?
<p>5 Сказав: Хто ти, Господи? Він же: Я Ісус, якого ти переслідуєш.
<p>6 Устань, увійди до міста і скажеться тобі, що тобі треба робити.
<p>7 Люди, що йшли з ним, стояли й дивувалися, чуючи голос, але нікого не бачачи.
<p>8 Підвівся Савло із землі, і хоч мав очі свої відкриті, - нічого не бачив. Вели його за руку - увійшли до Дамаска.
<p>9 Три дні він не бачив, не їв, не пив.
<p>10 У Дамаску був один учень, на ім'я Ананій. Сказав до нього Господь у видінні: Ананію. Він відповів: Це я, Господи.
<p>11 Господь - до нього: Устань, піди на вулицю, що зветься Рівна; в Юдиній хаті шукай Савла, що зветься Тарсянином, він молиться.
<p>12 Він побачив у видінні чоловіка, якого звати Ананієм, що прийшов і поклав на нього руки, щоб повернувся зір.
<p>13 Відповів же Ананій: Господи, чув я від багатьох про цього чоловіка - скільки зла він наробив твоїм святим у Єрусалимі!
<p>14 І тут має владу від архиєреїв - в'язати всіх, що покликаються на твоє ім'я.
<p>15 Сказав до нього Господь: Іди, бо він є для мене вибраною посудиною, щоб понести моє ім'я до народів, до царів, до синів Ізраїля.
<p>16 Бо я покажу йому, скільки треба йому потерпіти за моє ім'я.
<p>17 Пішов Ананій, увійшов до хати, поклав на нього руки і сказав: Савле, брате! Послав мене Господь Ісус, що з'явився тобі в дорозі, що нею ти йшов, щоб ти прозрів і сповнився Святим Духом.
<p>18 І одразу відпала від його очей наче якась луска: він став видючий, устав, охрестився,
<p>19 взявши їжу, щоб підкріпитися. Був з учнями, що в Дамаску, кілька днів.
<p>20 У синаґоґах зразу проповідував Ісуса, що він є Сином Божим.
<p>21 Дивувалися всі, хто слухав; казали: Чи це не той, що переслідував у Єрусалимі тих, які покликалися на це ім'я, а сюди прийшов, щоб в'язати їх і вести до архиєреїв?
<p>22 Савло ще більше міцнів, бентежачи юдеїв, які жили в Дамаску, доводячи, що цей є Христос.
<p>23 Минуло чимало днів і юдеї змовилися вбити його.
<p>24 Савлові їхня змова стала відома. Стерегли брами день і ніч, щоб його вбити.
<p>25 Узявши його, учні вночі спустили по стіні в кошику.
<p>26 Прийшовши до Єрусалима, намагався пристати до учнів. Та всі його боялися, не вірячи, що він є учнем.
<p>27 Варнава, взявши його, привів до апостолів і розповів їм, як у дорозі побачив Господа, як говорив йому, як у Дамаску відважно поводився в ім'я Ісуса.
<p>28 І був з ними, входячи й виходячи з Єрусалима, сміливо діючи в ім'я Господа.
<p>29 Говорив же і змагався з еліністами, а вони шукали його, щоб убити.
<p>30 Дізналися про це брати, повели його до Кесарії, звідти відпустили до Тарсу.
<p>31 Церква по всій Юдеї, Галилеї і Самарії мала мир, будуючись і ходячи в Господнім страсі, сповнювалася втіхою Святого Духа.
<p>32 Коли Петро обходив усіх, прибув і до святих, що жили в Лідді.
<p>33 Знайшов там одного чоловіка на ім'я Еней, що вісім років лежав на ліжку, бо був спаралізований.
<p>34 Сказав йому Петро: Енею, оздоровляє тебе Ісус Христос. Устань із твоєї постелі. І зараз же встав.
<p>35 Побачили його всі, що жили в Лідді і в Сароні, - і навернулися до Господа.
<p>36 У Йопії була одна учениця на ім'я Тавита, що в перекладі означає сарна; була сповнена добрих діл та милостинь, які чинила.
<p>37 Сталося так, що тими днями захворіла й померла. Обмили її і поклали в горниці.
<p>38 Оскільки Лідда була близько до Йопії, то учні, почувши, що Петро є тут, послали до нього двох мужів, благаючи: Не полінуйся прийти до нас.
<p>39 Уставши, Петро пішов з ними. Коли прийшов, запросили його до горниці; оточили його всі вдови, плачучи й показуючи одяг і покривала, які робила Сарна, коли була з ними.
<p>40 Петро, випроводивши всіх, схиливши коліна, помолився; повернувшись до тіла, сказав: Тавито, встань. Вона розплющила свої очі, і, побачивши Петра, сіла.
<p>41 Подавши ж їй руку, підвів її. Покликавши святих і вдовиць, поставив її живою.
<p>42 Це стало відомо по всій Йопії - люди повірили в Господа.
<p>43 Сталося так, що багато днів він перебував у Йопії, в якогось кожум'яки Симона.

<h4>
Дiї 10
<p>1 У Кесарії [жив] якийсь чоловік на ім'я Корнилій - сотник полку, що звався Італійським.
<p>2 Побожний і богобійний був разом з усім своїм домом, робив численні милостині людям, завжди молився Богові.
<p>3 Побачив він явно у видінні - близько дев'ятої години дня: Божий ангел зійшов до нього і сказав йому: Корнилію.
<p>4 Він же, поглянувши на нього, злякався і запитав: Що, Господи? Сказав же йому: Твої молитви і твої милостині згадалися перед Богом.
<p>5 Тепер пошли людей до Йопії і поклич Симона, того, що зветься Петром.
<p>6 Він гостює в якогось кожум'яки Симона, що живе біля моря; [він скаже тобі слова, якими врятуєшся ти і весь дім твій.]
<p>7 Як відійшов ангел, що говорив до нього, покликав двох слуг і одного побожного вояка з тих, що служили йому;
<p>8 розповівши їм усе, послав їх до Йопії.
<p>9 Другого дня, як ішли вони дорогою і наближалися до міста, Петро вийшов на горницю помолитися, - о шостій годині.
<p>10 Був голодний, захотів їсти. Поки готували вони, найшло на нього захоплення:
<p>11 побачив відкрите небо і якусь посудину, що опускається [до нього], мов велика скатерка, [прив'язана] з чотирьох країв, [і] спускалася аж до землі.
<p>12 В ній були всі земні чотириногі [звірі], плазуни, небесні птахи.
<p>13 Пролунав голос до нього: Встань, Петре, заріж і їж.
<p>14 Петро сказав: Ніколи, Господи, бо ніколи не їв я нічого поганого, нечистого.
<p>15 І голос знову до нього - вдруге: Що Бог очистив, того не вважай за погань.
<p>16 Це сталося тричі, - і знову піднялася посудина на небо.
<p>17 Коли Петро дивувався сам собі, що б то було за видіння, яке він побачив, - саме тоді люди, послані Корнилієм, розпитавши про хату Симона, стали перед дверима.
<p>18 Крикнувши, запитали, чи тут перебуває Симон, що зветься Петром.
<p>19 Як Петро роздумував над видінням, сказав йому Дух: Ось, троє людей шукають тебе;
<p>20 встань, зійди і йди з ними, зовсім не вагаючись, бо це я їх послав.
<p>21 Зійшовши, Петро сказав до людей: Я той, кого шукаєте. Яка причина, що спонукала вас прийти?
<p>22 Вони сказали: Корнилій - сотник, чоловік справедливий, який боїться Бога, засвідчений усім народом юдейським, - дістав повеління від святого ангела покликати тебе до своєї хати і послухати від тебе слова.
<p>23 Запросивши, гостинно прийняв їх. Другого дня, вставши, пішов з ними; деякі з братів, що були з Йопії, теж пішли з ним.
<p>24 Назавтра прийшли до Кесарії. Корнилій очікував їх, покликав своїх родичів та близьких друзів.
<p>25 Як увійшов Петро, зустрів його Корнилій - упав до ніг, поклонився.
<p>26 Петро підвів його, кажучи: Встань, я ж і сам людина.
<p>27 Розмовляючи з ним, увійшов і знайшов багатьох зібраних.
<p>28 Сказав до них: Ви знаєте, що не годиться мужеві - юдеєві приставати або приходити до чужинця; а мені Бог відкрив, щоб жодної людини не називали брудною або нечистою;
<p>29 тому і без вагання прийшов я, коли покликали мене. Питаю, з якої причини послали ви за мною?
<p>30 Корнилій сказав: Від четвертого дня і до цієї години [постив я]; о дев'ятій годині молився в своїй хаті. І ось муж став переді мною в світлому одязі,
<p>31 сказавши: Корнилію, твоя молитва вислухана і твої милостині згадані перед Богом.
<p>32 Пошли до Йопії і поклич Симона, що зветься Петром; він перебуває в хаті кожум'яки Симона коло моря. [Він прийде й говоритиме до тебе].
<p>33 Отже, я зараз послав по тебе. Ти добре зробив, що прийшов. Нині всі ми стоїмо перед Богом, щоб слухати все, що Господь наказав тобі.
<p>34 Розтуливши уста, Петро сказав: По правді розумію, що не на обличчя дивиться Бог,
<p>35 але прийнятним для нього в кожнім народі є той, хто боїться його і чинить справедливість.
<p>36 Він послав синам Ізраїля слово, благовістуючи мир через Ісуса Христа; він є Господь для всіх.
<p>37 Ви знаєте про справу, що сталася по всій Юдеї, починаючи від Галилеї, після хрещення, яке проповідував Іван;
<p>38 про Ісуса, який з Назарета, - як помазав його Бог Святим Духом і силою, який прийшов роблячи добро і оздоровляючи всіх поневолених дияволом, - бо Бог був з ним.
<p>39 І ми є свідками всього, що він зробив у околиці Юдеї і в Єрусалимі. Його вбили, повісивши на дереві,
<p>40 Бог підняв його на третій день і дав йому з'явитися,
<p>41 не всім людям, але свідкам, раніше призначеним від Бога, нам, які з ним їли й пили по його воскресінні з мертвих.
<p>42 І він наказав нам проповідувати народові, і засвідчити, що він визначений Богом суддя живих і мертвих.
<p>43 Про нього свідчать усі пророки, що відпущення гріхів дістає його ім'ям кожний, хто вірить у нього.
<p>44 Ще як казав Петро ці слова, зійшов Святий Дух на всіх, що слухали слово.
<p>45 І здивувалися обрізані віруючі, які прийшли з Петром, - що й на поган був дар Святого Духа.
<p>46 Бо чули, як говорили мовами і величали Бога. Тоді сказав Петро:
<p>47 Чи може хто заборонити хреститися водою оцим, що одержали Святого Духа так, як і ми?
<p>48 Велів хрестити їх в ім'я Ісуса Христа. Тоді просили його побути в них кілька днів.

<h4>
Дiї 11
<p>1 Почули апостоли й брати, які були в Юдеї, що і погани прийняли Боже слово.
<p>2 Коли пішов Петро до Єрусалима, сперечалися з ним ті, що були обрізані,
<p>3 кажучи: Чого ти ходив до людей, які обрізання не мають, чого їв з ними?
<p>4 Почавши, Петро розповів їм за порядком, кажучи:
<p>5 Я був у місті Йопії, молився і побачив у захопленні видіння - сходила з неба посудина, наче велика скатерка, що висіла з чотирьох кінців, і прийшла аж до мене.
<p>6 Поглянувши на неї, розглядав я і побачив земних чотириногих, звірів, плазунів, небесних птахів,
<p>7 почув я голос, що говорив мені: Встань, Петре, заріж і їж.
<p>8 Сказав же я: Ніколи, Господи, бо брудне або нечисте ніколи не ввійшло до моїх уст.
<p>9 Відповів же голос із неба вдруге: Що Бог очистив, того не вважай за погане.
<p>10 Це сталося тричі - і знову піднялося все до неба.
<p>11 Тут же троє людей з'явились перед хатою, в якій я був, - вони були послані до мене з Кесарії.
<p>12 Сказав же мені Дух іти з ними зовсім не вагаючись. Пішли зі мною шестеро цих братів й увійшли ми до хати чоловіка.
<p>13 Розповів він нам, як побачив у своїй хаті ангела, що постав і сказав [йому]: Пошли до Йопії і поклич Симона, що зветься Петром,
<p>14 який скаже до тебе слова, що ними спасешся ти і ввесь твій дім.
<p>15 Коли ж почав я говорити, злинув на них Святий Дух, як і на нас спочатку.
<p>16 Згадав я Господнє слово, як він говорив: Іван хрестив водою, ви ж хреститиметеся Святим Духом.
<p>17 Якщо Бог дав їм однаковий дар, як і нам, що повірили в Господа Ісуса Христа, то хто я такий, щоб перешкоджати Богові?
<p>18 Почувши ж це, замовкли, і прославили Бога, кажучи: Отже, і поганам Бог дав покаяння для життя.
<p>19 Ті, що були розсіяні через скорботу, що сталася за Степана, пішли до Фінікії й Кіпру й Антіохії, не кажучи слова, нікому, крім юдеїв.
<p>20 Між ними були деякі люди кіпрські і киринейські, які, прийшовши до Антіохії, говорили і до греків, благовістячи Господа Ісуса.
<p>21 І Господня рука була з ними, і велике число тих, що повірили, навернулися до Господа.
<p>22 Вістка про них досягла Єрусалимської церкви. Послали Варнаву, щоб пішов до Антіохії.
<p>23 Він, прийшовши і побачивши Божу благодать, зрадів і заохочував усіх рішучістю серця триматися Господа,
<p>24 бо був людиною доброю і сповненою Святого Духа і віри. І багато людей пристало до Господа.
<p>25 Попрямував до Тарса, щоб відшукати Савла.
<p>26 Знайшовши, привів до Антіохії. Сталося, що вони цілий рік збиралися в церкві, навчаючи велику громаду. Вперше в Антіохії учнів названо християнами.
<p>27 У ті ж дні прибули з Єрусалима до Антіохії пророки.
<p>28 Вставши, один із них, на ім'я Агав, провістив через Духа великий голод, який мав бути у всьому світі, - який і настав за Клавдія.
<p>29 Тоді учні постановили послати - хто що мав - допомогу братам, які жили в Юдеї.
<p>30 Це й зробили, пославши до старших через руки Варнави і Савла.

<h4>
Дiї 12
<p>1 У той час цар Ірод підніс руки, щоб декому з церкви заподіяти зло.
<p>2 Убив мечем Іванового брата Якова.
<p>3 Коли побачив, що це подобається юдеям, задумав схопити й Петра. Були тоді дні Опрісноків.
<p>4 Схопив Його й посадив до в'язниці, передав чотирьом четвіркам вояків, щоб стерегли його, бажаючи вивести його до народу після Пасхи.
<p>5 Отже, Петра стерегли у в'язниці. Ревна молитва піднімалася від церкви до Бога за нього!
<p>6 Коли Ірод мав його вивести, тієї ночі Петро спав між двома вояками, скований двома залізними кайданами; а сторожі перед дверима стерегли в'язницю.
<p>7 І ось Господній ангел став перед ним, - і світло засяяло в кімнаті. Штовхнувши Петра у бік, підвів його, кажучи: Швидко вставай! І спали залізні кайдани з його рук.
<p>8 Сказав же ангел до нього: Підпережися і взуйся в свої сандалі. Зроби же це. І каже йому: Зодягнися в свою одіж і йди за мною.
<p>9 Вийшовши, попрямував за ним, не знаючи, чи це дійсність, - те, що відбувається через ангела, - бо думав, що бачить видіння.
<p>10 Минувши першу й другу сторожі, прийшли до залізної брами, що вела до міста, - вона сама собою їм відкрилася. Вийшовши, поминули одну вулицю - і тут же відступив ангел від нього.
<p>11 Отямившись, Петро сказав: Нині твердо знаю, що Господь послав свого ангела і вирвав мене з Іродових рук та від усіх сподівань юдейського народу.
<p>12 Подумавши, прийшов до Маріїної хати, матері Івана, прозваного Марком. Тут зібралися численні люди і молилися.
<p>13 Як постукав він у двері двору, вийшла рабиня на ім'я Рода, щоб довідатися.
<p>14 Пізнавши голос Петра, з радости не відчинила дверей, а прибігла і сказала, що Петро стоїть під дверима.
<p>15 Вони їй сказали: Ти навіжена! Вона ж настоювала, що так воно є. Вони ж говорили: Це його ангел.
<p>16 Петро стукав далі. Відчинивши, побачили його й жахнулися.
<p>17 Махнувши їм рукою, щоб мовчали, розповів їм, як Господь його вивів із в'язниці. Сказав: Сповістіть це Якову й братам. Вийшов, пішов до іншого місця.
<p>18 Коли настав день, поміж вояками зчинилася велика тривога: що сталося з Петром?
<p>19 Ірод, пошукавши його і не знайшовши, допитавши сторожів, наказав їх відвести. Потім пішов з Юдеї до Кесарії і перебував [там].
<p>20 Ірод гнівався на тирян і сидонян. Прийшли ті до нього й однодушно благали Власта, царського постельника, просили миру, бо живилися їхні землі з царських.
<p>21 Одного призначеного дня Ірод, зодягнутий у царські шати і сівши на судищі, говорив до них з гордістю.
<p>22 Юрба ж кричала: Це голос Бога, а не людини.
<p>23 Зненацька вдарив його Господній ангел, бо не віддав славу Богові. З'їли [його] черви - він помер.
<p>24 Боже слово зростало і множилося.
<p>25 Варнава й Савло, скінчивши службу, повернулися до Єрусалима, взявши Івана, званого Марком.

<h4>
Дiї 13
<p>1 В Антіохійській Церкві були [деякі] пророки й учителі: Варнава, Симон, прозваний Нігером, Луцій Киринеєць, Манаїл, вихований разом з Іродом тетрархом, і Савло.
<p>2 Як служили вони Господеві й постили, сказав Святий Дух: Відділіть мені Варнаву та Савла на діло, на яке я покликав їх.
<p>3 Попостивши й помолившись і поклавши на них руки, відпустили.
<p>4 Вони послані були Святим Духом і пішли до Селекії, звідти відпливли до Кіпру.
<p>5 Бувши на Саламіні, звіщали Боже слово в юдейських синагогах. Мали Івана за слугу.
<p>6 Пройшовши ввесь острів аж до Пафи, знайшли якогось чоловіка - ворожбита, фальшивого пророка, юдея на ім'я Вар Ісус,
<p>7 який був з проконсулом Сергієм Павлом - розсудливим чоловіком. Той, покликавши Варнаву і Савла, старався почути Боже слово.
<p>8 Противився їм Еліма-ворожбит, - бо так перекладається його ім'я, - намаючись відвернути проконсула від віри.
<p>9 Савло - він же Павло, - сповнившись Святим Духом і поглянувши на нього,
<p>10 сказав: О, повний усякої омани і всякої злоби, сину диявола, ти, ворогу всякої правди! Чи не перестанеш перекручувати рівні Господні дороги?
<p>11 І нині рука Господня на тобі - будеш сліпим, не бачачи сонця до часу. Зненацька обгорнули його морок й темрява і, ходячи навпомацки, шукав провідника.
<p>12 Тоді проконсул, побачивши, що сталося, повірив, дивуючись навчанню Господньому.
<p>13 Відпливши з Пафи, ті, що були з Павлом, прийшли до Пергії Памфилійської. Іван же, відлучившись від них, повернувся до Єрусалима.
<p>14 Вийшовши з Пергії, вони прийшли до Антіохії Пісидійської і, ввійшовши до синагоги в день суботній, сіли.
<p>15 Після читання закону і пророків послали начальники синагоги до них, кажучи: Брати, якщо є у вас слово втіхи для народу, говоріть.
<p>16 Уставши й махнувши рукою, Павло сказав: Мужі ізраїльські й ті, що бояться Бога, слухайте.
<p>17 Бог цього народу, Ізраїлевого, вибрав наших батьків і підняв народ, що був скитальцем у Єгипетській землі, високою рукою вивів їх із неї.
<p>18 Сорок років годував їх у пустині.
<p>19 Підкоривши сім народів у Ханаанській землі, дав у спадщину їхню землю
<p>20 - майже по чотириста п'ятдесятьох роках. І після цього дав суддів - до пророка Самуїла.
<p>21 Потім просили царя - і Бог дав їм Савла, сина Кисового, мужа з племені Веніямина, - на років сорок.
<p>22 Віддаливши його, поставив їм за царя Давида, до якого, засвідчивши, сказав: Знайшов я Давида, сина Єсеєвого, людину мого серця, - він виконає всі мої бажання.
<p>23 З його насіння Бог за обітницею підніс Ісуса - на порятунок Ізраїлю.
<p>24 А Іван проповідував перед його приходом хрещення покаяння - всьому ізраїльському народові.
<p>25 А коли Іван завершував свій шлях, то сказав: За кого мене маєте? Це не я! Але йде за мною той, якому я не гідний розв'язати ремінця взуття.
<p>26 Мужі-брати, сини роду Авраама, і хто богобоязний між вами! Вам послано слово спасіння.
<p>27 Бо ті, що живуть у Єрусалимі, і їхні правителі, не зрозумівши цього, виконали слова пророчі, що читаються щосуботи, - засудивши його.
<p>28 Не знайшовши жодної вини, гідної смертної кари, попросили Пилата вбити його.
<p>29 Коли ж виконали все написане про нього, то зняли з дерева і поклали до гробниці.
<p>30 Бог же воскресив його з мертвих.
<p>31 Він багато днів з'являвся тим, що пішли з ним з Галилеї до Єрусалима, які нині є його свідками перед людьми.
<p>32 І ми благовістимо вам ту обітницю, що дана була батькам,
<p>33 Бог виконав її для нас, їхніх дітей, воскресивши Ісуса, як ото в другому псалмі написано: Ти мій Син, я нині тебе породив.
<p>34 А що воскресив його з мертвих, щоб більше не повернувся у тління, так заповів: Дам вам справжні Давидові святощі.
<p>35 Тому і в іншому місці говорить: Не даси своєму святому побачити тління.
<p>36 Давид, послуживши своєму родові, з Божої волі заснув і переставився до своїх батьків, - і бачив тління.
<p>37 А той, якого Бог воскресив, - не побачив тління.
<p>38 Хай буде відомо вам, мужі-браття, що через нього вам звіщається відпущення гріхів, і в усьому, від чого ви не могли оправдатися в законі Мойсеєвім,
<p>39 у цьому кожний вірний виправдається.
<p>40 Стережіться, щоб не прийшло [на вас] сказане в пророків:
<p>41 Дивіться, глумителі, й дивуйтеся і зникніть, бо справу роблю в днях ваших, справу, в яку не повірите ви, якщо хтось розкаже вам.
<p>42 Коли виходили вони [з юдейської синаґоґи, погани] просили, щоб наступної суботи говорили до них ці слова.
<p>43 Як розійшлися з синаґоґи, багато з юдеїв і богобоязні проселіти пішли за Павлом і Варнавою. Вони, говорячи до них, переконували їх перебувати в Божій ласці.
<p>44 Наступної суботи мало не все місто зібралося, щоб послухати Господнє слово.
<p>45 Побачили юдеї юрбу, сповнилися заздрістю і перечили тому, що говорив Павло, [опиралися і] богозневажали.
<p>46 Набравшись відваги, Павло і Варнава сказали: Треба було спочатку вам говорити Боже слово, але оскільки ви відкинули його і самі себе робите негідними вічного життя, то ми звертаємося до поган.
<p>47 Бо так заповів нам Господь: Поклав я тебе на світло поганам, щоб ти був спасінням аж до краю землі.
<p>48 Чуючи це, погани раділи і прославляли Господнє слово - і повірили ті, що були призначені для вічного життя.
<p>49 Слово Господнє розходилося по всій країні.
<p>50 Юдеї підбурювали побожних і шляхетних жінок та визначних громадян і почали переслідувати Павла й Варнаву, вигнали їх за свої кордони.
<p>51 Вони, обтрусивши порох із ніг проти них, прийшли до Іконії.
<p>52 А учні наповнювалися радістю і Святим Духом.

<h4>
Дiї 14
<p>1 Сталося таке в Іконії, що разом увійшли вони до юдейської синагоги і говорили так, що повірило дуже велике число юдеїв та греків.
<p>2 Ті ж юдеї, що не повірили, підбурювали і ятрили душі поган проти братів.
<p>3 Втім, вони були тут досить часу, відважно діючи в Господі, який засвідчував слово своєї ласки, роблячи знамення й чуда через їх руки.
<p>4 Розділилися люди у місті: одні були з юдеями, інші - з апостолами.
<p>5 Коли погани та юдеї із своїми провідниками зчинили заколот, щоб їх зневажити і побити камінням,
<p>6 вони, довідавшись про це, втекли до лікаонських міст, - у Лістру і Дервію та в околиці,
<p>7 і тут благовістили.
<p>8 У Лістрі сидів один чоловік, хворий на ноги, кривий від народження; він ніколи не ходив.
<p>9 Слухав він Павла, який говорив. Поглянувши на нього і побачивши, що має віру для порятунку,
<p>10 сказав Павло дуже голосно: Встань прямо на ноги. Той підскочив і почав ходити.
<p>11 Люди побачили, що зробив Павло, піднесли свій голос, кажучи по-лікаонському: До нас зійшли боги в людській подобі.
<p>12 Називали Варнаву Зевсом, Павла - Гермесом, бо той був провідником у слові.
<p>13 Жрець Зевса, що перебував перед містом, привів до брами бичків, та вінки, хотів разом з юрбою приносити жертву.
<p>14 Почувши, апостоли Варнава і Павло, роздерли одяг свій, кинувшись між людей, кричали:
<p>15 Люди, що ви робите? І ми подібні до вас, люди, що благовістимо вам відвертатися від цих марнот до живого Бога, який створив небо, землю, море і все, що в них.
<p>16 Він у минулих поколіннях допустив, щоб усі погани ходили своїми дорогами.
<p>17 Він, проте, не переставав свідчити про себе, творячи добро, даючи вам дощі з неба і плідні часи, насичуючи їжею та веселістю ваші серця.
<p>18 Говорячи це, ледве заспокоїли людей, щоб утрималися приносити їм жертву.
<p>19 Прийшли з Антіохії та Іконії юдеї і, підбурюючи людей, побили Павла камінням, витягли його за місто, думаючи, що він помер.
<p>20 Коли учні оточили його, він устав, увійшов до міста. А назавтра пішов з Варнавою до Дервії.
<p>21 Благовістуючи тому містові, навчивши багатьох, повернулися до Лістри й Іконії та Антіохії.
<p>22 Зміцнювали душі учнів, благали залишатися у вірі, бо через великі утиски треба нам увійти до Божого Царства.
<p>23 Висвятивши їм пресвітерів для всіх Церков, помолившись із постом, передали їх Господеві, в якого повірили.
<p>24 Пройшовши Пісидію, прийшли до Памфилії.
<p>25 Казали слово в Пергії, зайшли до Атталії.
<p>26 Звідти відпливли до Антіохії, де були передані Божій ласці на справу, яку і довершили.
<p>27 Прийшовши туди і зібравши церкву, розповіли, що Бог зробив з ними, як відкрив поганам двері віри.
<p>28 Перебували ж немало часу з учнями.

<h4>
Дiї 15
<p>1 І дехто, прийшовши з Юдеї, навчав братів: Коли не обріжетеся, за звичаєм Мойсея, не можете спастися.
<p>2 Коли ж виникла суперечка й чимале змагання Павла та Варнави з ними, то постановили, щоб Павло й Варнава та деякі інші з них пішли до апостолів і старшин у Єрусалим із цим питанням.
<p>3 Послані, отже, церквою, переходили Фінікію і Самарію, розповідаючи про навернення поган, і чинили велику радість усім братам.
<p>4 Прийшовши ж до Єрусалима, були прийняті церквою, апостолами і старшинами. Розповіли, скільки Бог зробив з ними.
<p>5 Піднялися ж деякі, що з єресі фарисейської, які повірили, кажучи, що треба обрізати їх і заповісти зберігати закон Мойсея.
<p>6 Зібралися апостоли і старці, щоб розглянути цю справу.
<p>7 Після довгої суперечки, вставши, Петро сказав до них: Мужі-брати, ви знаєте, що від перших днів Бог поміж нас вибрав мене, щоб моїми устами погани почули слово благовістя і повірили.
<p>8 І серцезнавець Бог засвідчив їм, давши [їм] Святого Духа, як і нам,
<p>9 і ніякої різниці не зробив між нами й ними, вірою очистивши їхні серця.
<p>10 То чому ж тепер випробовуєте Бога, щоб накласти учням на шиї ярмо, якого не змогли понести ані наші батьки, ані ми?
<p>11 Але віримо, що спасемося ласкою Господа Ісуса так, як і вони.
<p>12 Замовкли всі люди і слухали Варнаву та Павла, які розповідали, скільки зробив Бог знамень і чудес між поганами через них.
<p>13 Як замовкли ж вони, відповів Яків, кажучи: Мужі-брати, послухайте мене.
<p>14 Симон розповів, що раніше Бог відвідав, щоб вибрати з поган народ для свого ймення.
<p>15 І з цим узгоджуються слова пророків, як написано:
<p>16 Після цього повернуся і відбудую занепалий намет Давидів, і руїну його відбудую, і поставлю його,
<p>17 щоб решта людей шукала Господа, і всі погани, над якими кликано моє ім'я, говорить Господь, що робить це [все];
<p>18 відомі од віку [Богові всі його діла].
<p>19 Тому я вважаю, аби не докучати тим, що з поган навертаються до Бога,
<p>20 але заповісти їм стерегтися від ідольських жертв, і розпусти, і задушення, і крови.
<p>21 Бо Мойсей з давніх родів має своїх проповідників у містах, що читають його в синагогах щосуботи.
<p>22 Тоді сподобалось апостолам і старшинам з усією церквою послати в Антіохію з Павлом і Варнавою обраних з-поміж себе мужів: Юду, що зветься Варсавою, і Силу, мужів славних між братами.
<p>23 І написали [це] своєю рукою: Апостоли, і старці, [і] брати тим, що є в Антіохії, і Сирії, і Килікії, братам, що з поган, вітання.
<p>24 Бо ж ми почули, що деякі, кого ми не посилали, вийшовши від нас, збентежили вас словами, хвилюючи ваші душі, [кажучи обрізатися і зберігати закон];
<p>25 сподобалось нам, зібраним одностайно, вибраних мужів послати до вас із нашими улюбленими Варнавою і Павлом,
<p>26 людьми, які віддали свої душі за ім'я нашого Господа Ісуса Христа.
<p>27 Послали ми Юду й Силу, і вони словом розповідатимуть те саме.
<p>28 Подобалося бо Святому Духові і нам не накласти на вас ніякого більшого тягаря, за винятком цього необхідного,
<p>29 стримуватися від жертв ідолам, і крови, і задушення, і розпусти. Добре зробите, як цього будете стерегтися. Бувайте здорові!
<p>30 Посланці прийшли до Антіохії і, зібравши людей, передали послання.
<p>31 Прочитавши ж, зраділи і втішились.
<p>32 Юда ж і Сила, і самі бувши пророками, рясними словами втішали і зміцнювали братів.
<p>33 Перебувши якийсь час, відпущені були з миром братами до тих, що їх послали.
<p>35 Павло ж і Варнава жили в Антіохії, навчаючи і благовістуючи з багатьма іншими Господнє слово.
<p>36 А по кількох днях сказав Павло до Варнави: Ходімо знов, відвідаймо братів у всіх містах, де проповідували ми Господнє слово, щоб побачити, як маються.
<p>37 Варнава забажав узяти з собою й Івана, прозваного Марком,
<p>38 а Павло вважав, що краще не брати того, що відлучився від них з Памфилії і не пішов з ними на працю.
<p>39 І постала незгода так, що розлучилися вони між собою. Варнава, взявши Марка, відплив до Кіпру,
<p>40 а Павло, вибравши Силу, пішов, переданий братами ласці Божій.
<p>41 Проходив він Сирію і Килікію, зміцнюючи церкви.

<h4>
Дiї 16
<p>1 Прийшов же він до Дервії і Лістри. І ось був тут якийсь учень на ім'я Тимотей, син жінки, наверненої юдейки, а батька грека.
<p>2 Добре свідчили про нього ті брати, що були в Лістрі та в Іконії.
<p>3 Павло забажав, щоб він ішов з ним, і, взявши, обрізав його через юдеїв, які були в тих місцевостях, бо всі знали, що його батько був греком.
<p>4 Коли переходили міста, передавали їм зберігати постанови, які видали в Єрусалимі апостоли і старші.
<p>5 Церкви ж зміцнювалися на вірі й зростали числом щодня.
<p>6 Пройшли через Фригію і Галатійську країну, оскільки Святий Дух заборонив їм провіщати слово в Азії;
<p>7 дійшовши ж до Мисії, намагалися піти до Витинії, та їм не дозволив Дух Ісусів.
<p>8 Перейшовши Мисію, прибули до Троади.
<p>9 І вночі з'явилося видіння Павлові. Якийсь чоловік, македонець, стояв і благав його, кажучи: Прийди до Македонії, допоможи нам.
<p>10 Як побачив він те видіння, враз постарались ми піти до Македонії, збагнувши, що Бог покликав нас благовістити їм.
<p>11 Відпливши з Троади, прибули ми до Самотракії, а другого дня до Неаполя,
<p>12 звідти і до Филип, що є місто-колонія, перша частина Македонії. В тім місті перебували ми кілька днів.
<p>13 А в суботу вийшли за браму до річки, де за звичаєм, було молитовне місце, і, посідавши, говорили до жінок, що зібралися.
<p>14 І слухала одна жінка, на ім'я Лідія, продавець кармазину з міста Тіятира, що шанувала Бога. Господь відкрив їй серце, щоб сприймати те, що казав Павло.
<p>15 Як охрестилася вона та її дім, то благала, кажучи: Якщо ви вважали мене за вірну Господеві, то прийдіть до моєї оселі й живіть! І змусила нас.
<p>16 І сталося, як ішли ми на молитву, зустріла нас якась рабиня, що мала дух віщуна, яка, віщуючи, давала великий прибуток своїм господарям.
<p>17 Вона йшла слідом за Павлом та за нами і кричала, кажучи: Ці люди - це раби Бога Всевишнього, які провіщають вам шлях спасіння.
<p>18 Вона робила це багато днів. Надокучило ж [це] Павлові, і, обернувшись, він сказав духові: Наказую тобі ім'ям Ісуса Христа - вийди з неї. І вийшов тієї години.
<p>19 Її пани, побачивши, що пропала надія їхнього заробітку, взявши Павла та Силу, притягли на ринок до князів,
<p>20 і, повівши їх до воєвод, сказали: Ці люди, будучи юдеями, бунтують наше місто
<p>21 і навчають звичаїв, яких нам, римлянам, не годиться приймати ані виконувати.
<p>22 І збіглася юрба проти них, і воєводи, роздерши їхній одяг, наказали бити їх палицями.
<p>23 І завдавши їм багато ран, кинули до в'язниці, наказавши в'язничному сторожеві пильно їх стерегти.
<p>24 Він, діставши такий наказ, кинув їх до внутрішньої в'язниці і забив їхні ноги в колоди.
<p>25 Опівночі Павло й Сила, молячись, прославляли Бога, а в'язні слухали їх.
<p>26 Раптом стався великий землетрус, аж порушилась основа в'язниці, відчинилися враз усі двері, і з усіх кайдани поспадали.
<p>27 А коли прокинувся сторож темниці й побачив, що двері в'язниці відчинено, витяг меча й хотів себе вбити, думаючи, що в'язні повтікали.
<p>28 Павло ж закричав гучним голосом, кажучи: Не роби собі ніякого зла, бо всі ми ось тут.
<p>29 Попросивши світла, той ускочив і, тремтячи, припав до Павла та Сили
<p>30 і, вивівши їх геть, спитав: Добродії, що мені треба робити, аби спастися?
<p>31 Вони відказали: Віруй у Господа Ісуса [Христа і] спасешся ти і твій дім.
<p>32 І говорили йому Господнє слово і всім, що в його оселі.
<p>33 І, забравши їх тієї години ночі, обмив їм рани, і тут же охрестився сам і вся його родина.
<p>34 А ввівши їх до оселі, поставив частування і радів з усім домом своїм, що ввірував у Бога.
<p>35 Коли настав день, послали воєводи паличників, кажучи: Відпусти тих людей.
<p>36 А темничний сторож переказав ці слова Павлові, що послали воєводи, аби вас відпустити. Тож вийдіть тепер та йдіть з миром.
<p>37 А Павло відказав їм: Прилюдно побивши нас, римлян, незасуджених людей посадили до в'язниці, а тепер таємно нас виводять? Ні ж бо, хай самі прийдуть та й виведуть нас.
<p>38 Паличники сповістили воєводам ці слова. Ті налякалися, почувши, що вони римляни,
<p>39 прийшли й ублагали їх, а вивівши, благали, щоб пішли з міста.
<p>40 Як вийшли з в'язниці, прибули до Лідії і, побачивши братів, потішили [їх] та й пішли.

<h4>
Дiї 17
<p>1 Пройшовши Амфиполь та Аполонію, прийшли до Солуня, де була юдейська синагога.
<p>2 За звичаєм, Павло ввійшов до них і через три суботи змагався з ними з Писання,
<p>3 пояснюючи й доводячи, що Христос мусив потерпіти і воскреснути з мертвих і що той Ісус, якого я вам проповідую, є Христос.
<p>4 І деякі з них повірили і пристали до Павла та Сили, дуже багато з побожних греків і чимало шляхетних жінок.
<p>5 Юдеї позаздрили і, зібравши з площ якихось негідних людей, учинили заколот, бунтували в місті. Прийшовши до хати Ясона, шукали їх, щоб вивести до натовпу,
<p>6 а не знайшовши їх, потягли Ясона та декого з братів до начальників міста, кричучи: Ті, які збурили світ і сюди прийшли,
<p>7 їх прийняв Ясон, і всі вони діють усупереч наказам кесаря, кажучи, що є інший цар - Ісус.
<p>8 Підбурили юрбу і начальників міста, що це слухали,
<p>9 і, взявши поруку від Ясона та інших, відпустили їх.
<p>10 Брати негайно відіслали вночі Павла та Силу до Вереї: прибувши, вони пішли до юдейської синагоги.
<p>11 Ці були шляхетніші від тих, що в Солуні. Вони прийняли слово з усією ревністю, щодня досліджуючи Писання, чи так воно є.
<p>12 Тож багато хто з них повірив, немало і з грецьких шляхетних жінок та чоловіків.
<p>13 А як довідалися ті юдеї, що з Солуня, що й у Вереї Павло проповідує Боже слово, прибули і там підбурювали та бунтували людей.
<p>14 Тоді негайно брати Павла відіслали, щоб ішов аж до моря; лишилися тут Сила й Тимофій.
<p>15 Ті, що супроводжували Павла, провели його до Атен і, одержавши наказ для Сили й Тимофія, щоб якомога швидше прийшли до нього, відбули.
<p>16 Як очікував їх Павло в Атенах, дратувався в ньому його дух, бачачи, що місто переповнене ідолами.
<p>17 Він дискутував у синагозі з юдеями, і з побожними, і щодня на ринках із тими, що траплялися.
<p>18 Деякі ж з епікурійців та стоїків, філософів, сперечалися з ним, одні казали: Що ж то хоче сказати цей балакун? А інші: Здається, він проповідник чужих бісів. Бо благовістив [їм] про Ісуса і воскресіння.
<p>19 Узявши його, повели на Ареопаг, кажучи: Не можемо зрозуміти, що це за нова наука, яку ти проповідуєш?
<p>20 Бо вкладаєш щось чуже до наших вух; отже, хочемо знати, що це має бути.
<p>21 Усі атенці та захожі чужинці нічим іншим не займалися, хіба щоб говорити або слухати щось нове.
<p>22 А Павло, ставши серед Ареопагу, сказав: Мужі атенські, з усього бачу, що ви дуже побожні.
<p>23 Бо переходячи й оглядаючи ваші святощі, я знайшов також жертовника, на якому написано: Невідомому Богові. Отже, того, кого не знаючи побожно шануєте, я вам проповідую.
<p>24 Бог, що створив світ і все, що в ньому, бувши Господом неба й землі, не живе в рукотворних храмах
<p>25 і не приймає служіння людських рук, не потребує нічого, бо сам дає всім життя, і дихання, і все.
<p>26 Створив же він з одного ввесь людський рід, щоб жив по всій поверхні землі, визначивши наперед обумовлені пори та межі їхнього замешкання,
<p>27 щоб шукали Бога; може, шукатимуть його і знайдуть, бо недалеко він від кожного з нас.
<p>28 У ньому бо ми живемо і рухаємося і є, як і деякі з ваших поетів казали: Бо і ми з його роду.
<p>29 Отже, бувши з Божого роду, ми не повинні вважати, що божество подібне до золота, або срібла, або каміння - мистецького твору та вигадок людини.
<p>30 Отже, Бог, незважаючи на часи незнання, тепер наказує всім людям скрізь покаятися,
<p>31 бо визначив день, коли має судити цілий світ по справедливості через мужа, якого настановив, віру подаючи всім, воскресивши його з мертвих.
<p>32 Почувши ж про воскресіння з мертвих, одні глузували, а інші казали: Про це послухаємо тебе іншого разу.
<p>33 Так Павло вийшов з-поміж них.
<p>34 А деякі мужі, приставши до нього, увірували, серед них був і Діонисій Ареопагіт, і жінка, на ім'я Дамар, та інші з ними.

<h4>
Дiї 18
<p>1 Після цього [Павло], відійшовши з Атен, прибув до Коринта.
<p>2 І знайшов якогось юдея, на ім'я Акила, понтійця родом, що недавно прибув з Італії, та Прискилу, його жінку, бо Клавдій наказав усім юдеям залишити Рим. І прийшов до них.
<p>3 А що вони були того самого ремесла, лишився в них і працював - їхнім ремеслом було виробляти намети.
<p>4 Щосуботи дискутував у синагозі, переконуючи юдеїв та греків.
<p>5 А коли прибули з Македонії Сила та Тимофій, Павло віддався слову, свідчачи юдеям, що Ісус є Христом.
<p>6 А коли вони противилися і богозневажали, то він обтрусив свій одяг і мовив до них: Кров ваша на головах ваших. Я чистий, відтепер піду до поган.
<p>7 І, пішовши звідти, прибув до оселі такого собі, на ім'я Тита Юста, що шанував Бога; його оселя була край синаґоґи.
<p>8 А Крисп, голова синаґоґи, повірив Господеві з усім своїм домом, і багато з коринтян, почувши, увірували й охрестилися.
<p>9 Сказав же Господь у видінні вночі Павлові: Не бійся, але говори й не мовчи,
<p>10 бо я з тобою, і ніхто не накинеться на тебе, щоб заподіяти тобі зло, тому що маю в цьому місті багато людей.
<p>11 Лишився на рік і шість місяців, навчаючи в них Божого слова.
<p>12 А коли Галіон був проконсулом в Ахаї, юдеї однодушно напали на Павла і привели його на суд,
<p>13 кажучи: Він проти закону підбурює людей шанувати Бога.
<p>14 Коли ж Павло хотів відкрити уста, Галіон сказав до юдеїв: Якби була якась несправедливість або підступна кривда, о юдеї, то я згідно зі словом послухав би вас;
<p>15 та коли сперечання іде про слово і про імена, і про ваш закон, глядіть самі, [бо] я не хочу бути суддею в цьому.
<p>16 І вигнав їх із суду.
<p>17 Тоді всі [греки] схопили Состена, голову синагоги, та били перед судом, а Галіонові те було зовсім байдуже.
<p>18 А Павло, перебувши ще багато днів, попрощався з братами й відплив до Сирії, і з ним Акила та Прискила. Він обстриг голову в Кенхреях, бо дав обітницю.
<p>19 Причалив до Ефеса й залишив їх тут, а сам, увійшовши до синаґоґи, розмовляв з юдеями.
<p>20 Як просили вони лишитися довший час [у них], то він не згодився,
<p>21 а попрощався і сказав: [Мені конче треба свято, яке наступає, провести в Єрусалимі], знову [ж] повернуся до вас, як буде воля Божа. Та й відплив з Ефеса.
<p>22 І прибувши до Кесарії, ввійшов, та привітавши церкву, відбув до Антіохії.
<p>23 Перебувши певний час, вирушив, переходячи за порядком галатську країну та Фригію, підтримуючи всіх учнів.
<p>24 Трапився в Ефесі один же юдей, на ім'я Аполлос, александрієць родом, чоловік красномовний. Він був сильний у Писанні.
<p>25 Він був наставлений на Господню дорогу, і, палаючи духом, упевнено говорив і навчав про Ісуса, знаючи тільки Іванове хрещення.
<p>26 І почав сміливо промовляти в синагозі. Почувши його, Акила і Прискила прийняли його, і точніше йому виклали про Божу дорогу.
<p>27 А коли він хотів піти до Ахаї, заохотивши, брати написали учням, щоб прийняли його, а він, прийшовши, дуже допоміг тим, що повірили через ласку,
<p>28 бо постійно заперечував юдеям, прилюдно доводячи Писанням, що Ісус є Христос.

<h4>
Дiї 19
<p>1 І сталося, що коли Аполлос був у Коринті, Павло, обійшовши горішні країни, прибув до Ефеса і, знайшовши деяких учнів,
<p>2 сказав їм: Чи увірувавши, одержали ви Святого Духа? Вони ж відповіли йому: Та ми й не чули, що є Святий Дух.
<p>3 Сказав же [їм]: Тож у що ви хрестилися? Вони відповіли: В Іванове хрещення.
<p>4 І мовив Павло: Іван хрестив хрещенням на покаяння, кажучи людям, щоб повірили в того, що йде за ним, цебто в Ісуса [Христа].
<p>5 Почувши ж, охрестилися в ім'я Господа Ісуса,
<p>6 а коли Павло поклав на них руки, прийшов на них Святий Дух, і вони говорили мовами і пророкували.
<p>7 А було їх усіх чоловік із дванадцять.
<p>8 Увійшовши ж до синаґоґи, три місяці рішуче переконував і говорив про Боже Царство.
<p>9 А коли деякі опиралися і не вірили, злословлячи дорогу перед юрбою, відступив від них, відлучив учнів і диспутував щодня в школі [якогось] Тирана.
<p>10 Це було впродовж двох років, тож усі, що жили в Азії, почули Господнє слово, юдеї і греки.
<p>11 Бог чинив надзвичайні чуда руками Павла,
<p>12 так що й на недужих клали хустини й пояси з його тіла, і вони оздоровлялися від недуг, і злі духи виходили.
<p>13 Деякі з мандрівних ворожбитів юдейських почали закликати ім'я Господа Ісуса на тих, що мали злих духів, кажучи: Заклинаємо вас Ісусом, якого Павло проповідує.
<p>14 Було ж якихось сім синів Скеви, юдейського архиєрея, які це робили.
<p>15 Відповів же злий дух і сказав їм: Я Ісуса знаю, і Павла знаю, а ви хто такі?
<p>16 І скочив на них чоловік, у якому був злий дух, і, здолавши обох, подужав їх так, що втекли з тієї оселі нагі та поранені.
<p>17 Це стало відомо всім юдеям і грекам, що жили в Ефесі, і страх напав на них усіх, і славилося ім'я Господа Ісуса.
<p>18 Чимало хто з тих, що повірили, приходили, сповідуючись й розповідаючи про свої вчинки.
<p>19 Багато чарівників, зібравши книги, спалили перед усіма, і почислили їх ціну, і знайшли, що це п'ятдесят тисяч срібняків.
<p>20 Так сильно Господнє слово росло та зміцнювалося.
<p>21 А коли це сповнилося, Павло в Дусі задумав, пройшовши Македонію і Ахаю, іти до Єрусалима, сказавши: Як побуду там, то треба мені й Рим побачити.
<p>22 Пославши до Македонії двох із тих, що служили йому, Тимофія і Ераста, сам лишався якись час в Азії.
<p>23 Було того часу чимале сум'яття за дорогу.
<p>24 Бо якийсь золотар на ім'я Дмитро, що робив срібні храми Артеміди, давав митцям немалий заробіток.
<p>25 Зібравши їх і інших, що це робили, сказав: Мужі, ви знаєте, що наш прибуток - від цієї роботи,
<p>26 і бачите, й чуєте, що не тільки в Ефесі, а й майже в усій Азії цей Павло, переконавши, відвернув велику юрбу, кажучи, що то не боги, які зроблені руками.
<p>27 Не тільки ж є небезпека, що наше ремесло занепаде, але й за ніщо вважатимуть храм великої богині Артеміди. І буде знищена велич тієї, що її шанує вся Азія та цілий світ.
<p>28 Почувши й переповнившись гнівом, вони кричали, кажучи: Велика Артеміда ефеська!
<p>29 У місті зчинився заколот. Кинулися однодушно до видовища, схопивши Гая і Аристарха, македонців, Павлових супутників.
<p>30 Як же Павло хотів увійти в юрбу, учні не пустили його.
<p>31 Дехто з азійських начальників, які були його приятелями, пославши до нього, благали, щоб не йшов він до видовища.
<p>32 Кожний, отже, щось інше кричав, бо зібрання було в сум'ятті, і багато хто не знав, задля чого зібралися.
<p>33 З юрби вибрали Олександра, якого висували юдеї; Олександер же, махнувши рукою, хотів відповісти юрбі.
<p>34 А дізнавшись, що він юдей, усі зо дві години гукали в один голос: Велика Артеміда ефеська!
<p>35 А писар, заспокоївши юрбу, сказав: Мужі ефеські, чи є якась людина, яка не знає, що місто Ефес шанує велику Артеміду і діопета?
<p>36 Отже, оскільки це незаперечне, треба вам угамуватися і не робити нічого необачного.
<p>37 А ви привели цих людей, що ні храму не збещещують, ані богині нашої не зневажають.
<p>38 Отже, коли Дмитро й ті митці, що з ним, мають на когось справу, є судді та проконсули, хай позивають один одного.
<p>39 А як чогось іншого шукаєте, то те хай розв'яжеться за законом зборів.
<p>40 Бо нам загрожує небезпека за сьогоднішнє бути звинуваченими в заколоті, і немає жодної причини, якою зможемо виправдати цей розрух. І, сказавши це, розпустив зібрання.

<h4>
Дiї 20
<p>1 Як заколот угамувався, Павло скликав учнів, потішив і поцілував їх та й вийшов, щоб іти до Македонії.
<p>2 Пройшовши ж ті околиці і підбадьоривши їх чималим словом, прибув до Греції
<p>3 і прожив три місяці. Як юдеї вчинили змову проти нього, коли бажав відплисти до Сирії, надумав повернутися через Македонію.
<p>4 З ним пішов [аж до Азії] Сопатер, берянин, пирієць та солуняни Аристарх і Секунд, і Гай, дервієць, і Тимофій, та азійці Тихик і Трохим.
<p>5 Вони відбули наперед і очікували нас у Трояді,
<p>6 а ми відпливли по святах Опрісноків із Филипів і прийшли за п'ять днів до них до Трояди, де прожили сім днів.
<p>7 Першого дня після суботи, як зібралися ми розломити хліб, Павло говорив до них, бажаючи відбути на другий день, і затягнув слово до півночі.
<p>8 Було багато свічок у горниці, де ми зібралися.
<p>9 Якийсь юнак, на ім'я Евтих, сидів на підвіконні. Його здолав глибокий сон, бо Павло задовго говорив. Нахилившись уві сні, впав додолу з третього поверху, і підняли його мертвим.
<p>10 Зійшовши, Павло припав до нього, обняв і сказав: Не тривожтеся, бо його душа в ньому.
<p>11 Повернувшись, він переломив хліб і спожив достатньо, говорив аж до світанку, а потім вийшов.
<p>12 А юнака привели живим, і втішились немало.
<p>13 Ми ж, прийшовши до корабля, відпливли до Асона, бажаючи звідти взяти Павла, бо він так нам наказав був, бажаючи сам іти пішки.
<p>14 Як же пристав до нас в Асоні, ми взяли його та прибули до Мітилени
<p>15 і відпливли звідти на другий день, причалили навпроти Хіоса, наступного дня відпливли до Самоса, [і перебувши в Трогилії,] назавтра прийшли до Мілета.
<p>16 Бо Павло надумав поминути Ефес, щоб не забаритися в Азії. Бо він квапився, аби, якщо буде можливе, бути в Єрусалимі на день П'ятдесятниці.
<p>17 А з Мілета, пославши до Ефеса, прикликав пресвітерів церкви.
<p>18 Коли прийшли до нього, промовив до них: Ви знаєте, що від першого дня, відколи прийшов я до Азії, я з вами ввесь час перебував,
<p>19 служачи Господеві з усією покірливістю, і з слізьми та напастями, що трапилися мені від юдейських підступів;
<p>20 що я не поминув нічого з того, що корисне, аби сказати вам і навчати вас прилюдно й по оселях,
<p>21 свідкуючи юдеям та грекам перед Богом, щоб вони покаялися і ввірували в Господа нашого Ісуса.
<p>22 І ось тепер я, зв'язаний Духом, іду до Єрусалима, не знаючи, що там має мені трапитися;
<p>23 проте Святий Дух по містах свідчить мені, кажучи, що мене очікують кайдани та муки.
<p>24 Але [за ніщо не дбаю, ані] сам не вважаю [свою] душу дорогоцінною, щоб [з радістю] скінчити свою дорогу та служіння, яке я одержав від Господа Ісуса: засвідчити Євангелію Божої ласки.
<p>25 І нині ось я знаю, що більше не побачите мого обличчя всі ви, між якими я ходив, проповідуючи [Боже] Царство.
<p>26 Тому свідчу вам сьогоднішнього дня, що я чистий від крови всіх.
<p>27 Бо я не ухилявся від того, аби сказати вам усю Божу волю.
<p>28 Пильнуйте себе та всієї отари, в якій вас Святий Дух поставив єпископами, щаб пасти церкву [Господа і Бога], яку він відкупив своєю кров'ю.
<p>29 [Бо] я знаю [це], що по моїм відході прийдуть до вас хижі вовки, які не щадитимуть отари,
<p>30 і з вас самих постануть мужі, що говоритимуть спотворене, щоб відтягти учнів слідом за собою.
<p>31 Тому пильнуйте, пам'ятаючи, що три роки день і ніч я не переставав навчати кожного зі слізьми.
<p>32 І тепер передаю вас Богові та слову ласки його, що може збудувати і дати спадщину між усіма освяченими.
<p>33 Срібла, чи золота, чи одежі я не жадав ні від кого.
<p>34 Самі знаєте, що моїм потребам і тим, що зі мною, послужили ці руки.
<p>35 Я вам усе показав, що, працюючи так, треба захищати немічних і згадувати слова Господа Ісуса, який сам сказав: Блаженніше давати, ніж брати.
<p>36 Промовивши це, він упав навколішки та й помолився з ними всіма.
<p>37 Великий же був плач усіх, і, впавши Павлові на шию, вони цілували його,
<p>38 сумуючи найбільше через слово, яке сказав, що більше не побачать його обличчя. І вони провели його до корабля.

<h4>
Дiї 21
<p>1 А як ми, розлучившись із ними, відчалили, то пливли просто і прибули до Коса, а другого дня до Родоса, і звідти до Патари.
<p>2 І знайшовши корабель, що плив до Фінікії, увійшли та й попливли.
<p>3 Коли виринув Кіпр, ми лишили його по лівиці й попливли до Сирії і пристали в Тирі, бо тут корабель мав викласти товар.
<p>4 І, знайшовши учнів, перебували ми тут сім днів, а вони Павлові казали через Духа не йти до Єрусалима.
<p>5 Коли ж нам скінчилися дні, ми вирушили й пішли, а нас проводили всі з жінками та дітьми аж поза місто, і, схиливши на березі коліна, помолилися,
<p>6 попрощавшись один з одним і ввійшли до корабля, а вони повернулися додому.
<p>7 Ми ж, зачавши плавбу з Тира, пристали до Птолемаїди і, привітавши братів, перебували в них один день.
<p>8 Другого дня, вийшовши [ті, що з Павлом], прибули ми до Кесарії та завітали до господи Пилипа євангеліста, одного з сімох, і лишилися в нього.
<p>9 Він мав чотири дочки - дівиці, що пророкували.
<p>10 А як [ми] перебували багато днів, прийшов із Юдеї якийсь пророк, на ім'я Агав.
<p>11 І коли прибув до нас і взявши Павлів пояс, зав'язав собі руки та ноги і сказав: Так звіщає Святий Дух: Мужа, якого є цей пояс, так зв'яжуть юдеї в Єрусалимі і видадуть у руки поган.
<p>12 Як же почули ми це, то благали ми і місцеві, щоб він не йшов до Єрусалима.
<p>13 А Павло відповів: Що ви робите, плачучи й розриваючи мені серце? Бо я готовий не тільки бути зв'язаним, але і вмерти в Єрусалимі за ім'я Господа Ісуса.
<p>14 Як же він не піддавався, ми замовкли, сказавши: Хай діється Господня воля.
<p>15 По цих же днях, приготувавшись, пішли ми до Єрусалима.
<p>16 Прийшли з нами й деякі учні з Кесарії, які завели нас до того, в кого ми мали замешкати, до якогось Мнасона, кіпрянина, давнього учня.
<p>17 Коли ми прибули до Єрусалима, брати прийняли нас з любов'ю.
<p>18 А другого дня пішов Павло з нами до Якова, і всі старші посходилися.
<p>19 Поздоровивши їх, розповідав він докладно все, що зробив Бог між поганами завдяки його служінню.
<p>20 Вони ж, почувши, славили Бога та сказали йому: Чи бачиш, брате, скільки тисяч юдеїв, що повірили і всі - ревні оборонці закону.
<p>21 Але сказано їм про тебе, що навчаєш усіх тих юдеїв, що між поганами, відступати від Мойсея, говорячи їм, щоб не обрізували дітей і не трималися звичаїв.
<p>22 Отже, що це? Напевне [юрба збіжиться, бо] почують, що ти прийшов.
<p>23 Тож зроби те, що тобі радимо. Є в нас чотири мужі, що склали на себе обітницю.
<p>24 Візьми їх, та й очисться з ними, і видатки за них заплати, щоб обстригти голову. І всі дізнаються, що те, що почули про тебе, - неправда, але що і сам наслідуєш і зберігаєш закон.
<p>25 Про тих же поган, що повірили, ми писали, розсудивши, щоб [вони не дотримувалися нічого з цих, лише, щоб] оберігали себе від ідоложертовного, і крови, і задушеного, і розпусти.
<p>26 Тоді Павло, взявши мужів, другого дня з ними очистився і ввійшов до храму, сповіщаючи закінчення днів очищення, коли принесеться за кожного з них приношення.
<p>27 А коли мали скінчитися сім днів, ті юдеї, що в Азії, побачивши його в храмі, підбурили всю юрбу і наклали на нього руки,
<p>28 вигукуючи: Мужі ізраїльські, допоможіть! Це людина, що всіх усюди навчає проти народу й закону, і цього місця. Та ще й греків увів до храму, і збезчестив це святе місце!
<p>29 Бо побачили вони Трохима Ефеського з ним у місті і думали, що його Павло ввів до храму.
<p>30 Заметушилося ж усе місто, і було збіговисько народу, і, схопивши Павла, тягли його геть із храму, а двері негайно зачинено.
<p>31 Як же намагалися вони його вбити, звістка дійшла до тисяцького чоти, що ввесь Єрусалим заворушився.
<p>32 Він, зараз узявши вояків та сотників, подався до них, а вони, побачивши тисяцького й вояків, перестали бити Павла.
<p>33 Тоді приступивши ж, тисяцький схопив його, і наказав зв'язати двома залізними кайданами, і випитував, хто він є і що зробив.
<p>34 Але кожен що інше кричав у юрбі. Він же, не можучи докладно зрозуміти через заколот, наказав відвести його в табір.
<p>35 Коли ж був на сходах, трапилося, що вояки мусили нести його перед юрбою,
<p>36 бо слідом ішла безліч народу та кричала: Геть його!
<p>37 Як мали ж увійти до табору, Павло каже тисяцькому: Чи можна мені щось тобі сказати? Той відповів: То ти вмієш по-грецькому?
<p>38 Чи ти часом не той єгиптянин, що перед цими днями вчинив заколот і вивів у пустиню чотири тисячі потаємних убійників?
<p>39 А Павло відповів: Я чоловік - юдей із Тарса в Килікії, громадянин славного міста. Благаю тебе, дозволь мені промовити до народу.
<p>40 Коли той дозволив йому, Павло, стоячи на сходах, махнув рукою до народу. А як настала велика тиша, крикнув юдейською мовою, кажучи:

<h4>
Дiї 22
<p>1 Мужі-брати й батьки, послухайте тепер мого виправдання перед вами!
<p>2 Почувши ж, що заговорив до них юдейською мовою, притихли. А він сказав:
<p>3 Я чоловік - юдей, що народився в Тарсі килікійськім, вихований у цьому ж місті, при ногах Гамалиїла, навчений докладно батьківського закону: я ревнитель Божий, як всі ви сьогодні.
<p>4 Я цю дорогу переслідував аж до смерти, в'яжучи і передаючи до в'язниці чоловіків і жінок,
<p>5 як засвідчить про мене архиєрей і всі старші. Від них я одержав листи до братів у Дамаску і пішов, щоб привести зв'язаними до Єрусалима на муки тих, що там були.
<p>6 Сталося ж, як я ішов і наближався до Дамаска опівдні, раптом з неба засяяло довкола мене велике світло.
<p>7 Я впав на землю і почув голос, що говорив мені: Савле, Савле, чому мене переслідуєш?
<p>8 Я ж відповів: Хто ти є, Господи? Сказав же до мене: Я Ісус Назарянин, якого ти переслідуєш.
<p>9 А ті, що були зі мною, побачили світло [і перелякавшись], голосу ж, що говорив до мене, не чули.
<p>10 Я запитав: Що маю робити, Господи? Господь промовив до мене: Устань, іди до Дамаска, а там скажуть тобі про все, що треба тобі робити.
<p>11 І, оскільки я не бачив від яскравости того світла, до Дамаска мене вели за руку ті, що були зі мною.
<p>12 А якийсь Ананій, за законом муж побожний, засвідчений усіма юдеями, мешканцями [Дамаска],
<p>13 прийшовши до мене, і ставши, сказав мені: Савле, брате, прозрій. І в тій хвилі я поглянув на нього.
<p>14 Він же сказав: Бог наших батьків благоволив до тебе, щоб ти пізнав його волю і побачив Праведника, і почув голос із його вуст,
<p>15 бо ти будеш йому свідком перед усіма людьми про те, що побачив і почув.
<p>16 А тепер чого баришся? Устань, охрестися та обмий свої гріхи, прикликавши його ім'я.
<p>17 Сталося ж, як я повернувся до Єрусалима й молився в храмі, був я в захваті
<p>18 і побачив його, що говорив до мене: Поспіши і хутко вийди з Єрусалима, бо не приймуть твого свідчення про мене.
<p>19 І я сказав: Господи, самі знають, що я садовив до в'язниці і бив по синагогах тих, що вірять у тебе,
<p>20 а коли лилася кров твого свідка Степана, то сам я стояв, схвалював [на його убивство] і стеріг одяг тих, що його вбивали.
<p>21 І сказав мені: Іди, бо я пошлю тебе до народів далеко.
<p>22 Слухали ж його аж до цього слова і піднеси голос свій, кажучи: Забери з землі такого, бо не належиться йому жити.
<p>23 Вони кричали, і жбурляли одяг, і порох кидали в повітря,
<p>24 а тисяцький звелів відвести його в табір, наказавши бичуванням випитати його, щоб зрозуміти, з якої причини так кричали проти нього.
<p>25 Як же розтягли його канатами, то Павло сказав сотникові, що стояв: Хіба вам дозволено бичувати чоловіка - римлянина і не засудженого?
<p>26 Почувши ж, сотник підійшов до тисяцького і сповістив, кажучи: [Зважай], що хочеш робити? Бо ж цей чоловік - римлянин.
<p>27 Наблизившись, тисяцький сказав йому: Скажи мені, чи ти римлянин? Він відказав: Так.
<p>28 Відповів же тисяцький: Я набув цього громадянства за великі гроші. А Павло сказав: А я в ньому й народився.
<p>29 Негайно відступили від нього ті, що мали його допитувати, і тисяцький налякався, дізнавшись, що він римлянин і що він його зв'язав був.
<p>30 А другого дня, бажаючи краще довідатись, у чому юдеї його звинувачують, звільнив його [з кайданів] і наказав, щоб прийшли архиєреї і ввесь синедріон, і, привівши Павла, поставив його перед ними.

<h4>
Дiї 23
<p>1 Поглянувши ж на синедріон, Павло сказав: Мужі-брати, я аж до цього дня служив Богу всім добрим сумлінням.
<p>2 Та архиєрей Ананій наказав своїм прислужникам бити його в уста.
<p>3 Тоді Павло сказав до нього: Бог тебе битиме, стіно побілена. Ти ж сидиш, щоб судити мене за законом, а наказуєш бити мене, переступаючи закон.
<p>4 Прислужники ж сказали: Ти докоряєш Божому архиєреєві?
<p>5 І мовив Павло: Не знав я, брати, що це архиєрей, бо написано, що князеві твого народу не скажеш злого.
<p>6 Зрозумівши ж, що одна частина - садукеї, а друга - фарисеї, Павло закликав у синедріоні: Мужі-брати, я фарисей, син фарисеїв. За надію на воскресіння мертвих я приймаю суд.
<p>7 Як же він це промовив, стався розкол між фарисеями та садукеями, і збори поділилися.
<p>8 Садукеї бо кажуть, що немає воскресіння, ані ангела, ані духа; фарисеї ж це визнають.
<p>9 І зчинився великий галас, і деякі книжники, що були з частини фарисеїв, уставши, сперечалися, кажучи: Ми не знаходимо нічого лихого в цій людині. Що ж, як Дух заговорив до нього чи ангел? [Не супротивляймося Богові].
<p>10 А як колотнеча знялася велика, тисяцький, боячися, щоб вони Павла не роздерли, наказав воякам увійти та забрати його з-посеред них і відвести в табір.
<p>11 А наступної ночі Господь, ставши перед ним, промовив: Сміливіше, [Павле]. Бо як ти свідчив про мене в Єрусалимі, так тобі треба свідчити і в Римі.
<p>12 А коли настав день, [деякі] юдеї, вчинивши змову, склали клятву, кажучи, що не їстимуть і не питимуть, доки не заб'ють Павла.
<p>13 Було понад сорок тих, що склали цю клятву.
<p>14 Вони, наблизившись до архиєреїв і старших, сказали: Ми склали клятву нічого не їсти, доки не вб'ємо Павла.
<p>15 Тож ви тепер із синедріоном скажіть тисяцькому, щоб [завтра] привів його до вас, наче бажаючи докладніше довідатися про нього. Ми ж перш ніж він наблизиться, готові його вбити.
<p>16 А син Павлової сестри, почувши про змову, прибув і, ввійшовши до табору, сповістив Павлові.
<p>17 Павло ж, покликавши одного з сотників, сказав: Поведи цього юнака до тисяцького, бо має йому щось сказати.
<p>18 Отже ж, він, узявши його, привів до тисяцького і сказав: В'язень Павло, покликавши мене, попросив повести до тебе цього юнака, що має щось тобі сказати.
<p>19 Узявши його за руку й відвівши набік, тисяцький спитав: Що ти маєш мені сповістити?
<p>20 Той розповів: Юдеї змовилися попросити тебе, щоб завтра привів ти Павла на синедріон, наче бажають вони докладніше випитати його.
<p>21 Ти ж не вір їм, бо чигають на нього понад сорок чоловік із них, що клятву склали ні їсти ні пити, доки не вб'ють його. І тепер вони готові й очікують від тебе повеління.
<p>22 Тоді тисяцький відпустив юнака, наказавши нікому не розповідати, що це ти мені об'явив.
<p>23 І покликавши якихось двох сотників, сказав: Приготуйте двісті вояків, щоб пішли до Кесарії, і сімдесят кіннотників, і двісті стрільців від третьої години ночі;
<p>24 в'ючаків же приведіть, щоб посадити Павла та відпровадити до намісника Фелікса.
<p>25 І написав листа такого змісту:
<p>26 Клавдій Лисій шановному намісникові Феліксові - вітання.
<p>27 Цього мужа, що його схопили юдеї та хотіли вбити, врятував я, приступивши з вояками та довідавшись, що він римлянин.
<p>28 Бажаючи ж пізнати причину, за яку його оскаржували, я повів [його] в їхній синедріон.
<p>29 Я знайшов, що його оскаржували в питаннях їхнього закону і що не було жодної провини, вартої смерти або кайданів.
<p>30 Як же мені було сказано про засідку, яку [юдеї] готували проти чоловіка, зараз послав я його до тебе, заповівши і оскаржувачам говорити перед тобою те, що мають проти нього. [Будь здоровий.]
<p>31 Тож вояки згідно з наказом узяли Павла, повели вночі до Антипатриди,
<p>32 а на другий день, полишивши кіннотників йти з ним, повернулися в табір.
<p>33 А ті прибули до Кесарії і, давши листа намісникові, поставили перед ним і Павла.
<p>34 Прочитавши ж і запитавши, з якого він краю, і довідавшися, що з Килікії,
<p>35 сказав: Вислухаю тебе, коли й твої оскаржувачі прийдуть. І наказав його стерегти в Іродовому преторі.

<h4>
Дiї 24
<p>1 А через п'ять днів прибув архиєрей Ананій зі старшими та якимсь промовцем Тертилом, що намісникові скаржилися на Павла.
<p>2 Коли його покликали, почав Тертил звинувачувати, кажучи: Маємо великий мир завдяки тобі і завдяки твоїй дбайливості цей народ блага має;
<p>3 це ми завжди і всюди визнаємо, преславний Феліксе, зі щирою подякою.
<p>4 Але щоб довго тебе не турбувати, прошу тебе у твоїй ласкавості коротко вислухати нас.
<p>5 Бо знайшовши цього згубного чоловіка, який сіє колотнечі між усіма юдеями в цілому світі і який є провідником назорейської єресі
<p>6 та намагався збезчестити храм, ми схопили його [і хотіли судити за нашим законом.
<p>7 А тисяцький Лисій, надійшовши з великою силою, вирвав його з наших рук, наказавши його обвинувачам з'явитися в тебе].
<p>8 Від нього зможеш сам, розпитавши, про все це дізнатися, в чому ми його звинувачуємо.
<p>9 Долучилися ж і юдеї, кажучи, що так воно є.
<p>10 Відповів же Павло, коли намісник дав йому знак говорити: Знаючи, що ти багато років є суддею цього народу, сміливіше себе боронитиму,
<p>11 бо ти можеш довідатися, що немає більше ніж дванадцять днів, відколи прийшов я вклонитися до Єрусалима.
<p>12 І не знайшли мене ані в храмі, ані в синагогах, ані в місті, щоб з кимось сперечався я або зчиняв колотнечу між людей;
<p>13 не можуть довести тобі й того, в чому тепер мене звинувачують.
<p>14 Визнаю ж перед тобою, що в дорозі, яку вони звуть єрессю, служу батьківському Богові, вірячи в усе, що написане в законі і пророків.
<p>15 І маючи надію на Бога, чого й ці самі очікують, що має бути воскресіння [мертвих] праведних же і грішників.
<p>16 І я пильно дбаю про те, щоб завжди мати невинне сумління перед Богом і людьми.
<p>17 А по багатьох роках прийшов я, щоб принести моєму народові милостиню та офіри.
<p>18 При цьому знайшли мене очищеним у храмі, а не з юрбою чи з заколотом.
<p>19 Деяким же юдеям з Азії належало б перед тобою стати і говорити, коли мають щось проти мене.
<p>20 Або самі вони хай говорять, яку неправду знайшли [в мене], як я стояв у синедріоні,
<p>21 хіба цей одинокий вислів, що його я вигукнув, стоячи між ними: Сьогодні я суджений вами за воскресіння мертвих.
<p>22 [Почувши] ж [це], Фелікс, дуже добре дорогу цю знавши, відклав їм справу, кажучи: Коли тисяцький Лисій прийде, розсуджу вас.
<p>23 І наказав сотникові стерегти його, але дати полегшу і нікому з близьких не забороняти йому служити [чи приходити] до нього.
<p>24 А через кілька днів прийшов Фелікс із своєю дружиною Друсилою, що була юдейкою, покликав Павла, щоб почути від нього про віру в Ісуса Христа.
<p>25 Як же він говорив про справедливість і здержливість та майбутній суд, Фелікс, перелякавшись, відповів: Тепер досить, іди, а відповідного часу покличу тебе.
<p>26 Водночас і сподівався він, що Павло дасть йому грошей, [щоб він його відпустив]. Тому і часто його кликав та розмовляв із ним.
<p>27 Як минуло два роки, Фелікс одержав наступника Поркія Феста. Бажаючи ж догодити юдеям, Фелікс лишив Павла зв'язаним.

<h4>
Дiї 25
<p>1 А Фест, узявши владу, через три дні пішов із Кесарії до Єрусалима.
<p>2 Поскаржилися ж йому архиєреї та провідники юдеїв на Павла і благали його,
<p>3 просячи ласкаво, щоб послав його до Єрусалима, а самі готували засідку, щоб убити його в дорозі.
<p>4 Фест же відповів, щоб стерегли Павла в Кесарії, бо сам мав незабаром туди піти.
<p>5 Отже, - сказав він, - ті з вас, хто може, хай ідуть зі мною, і якщо є якась несправедливість у [цьому] чоловікові, хай обвинувачують його.
<p>6 Перебувши в них не більше як вісім або десять днів, повернувся до Кесарії; на другий день, сівши на суді, наказав привести Павла.
<p>7 Коли ж його привели, оточили його ті юдеї, що прийшли з Єрусалима, висуваючи багато тяжких обвинувачень, яких не могли довести.
<p>8 Павло ж боронився: Я нічим не згрішив ні проти юдейського закону, ані проти храму, ані проти кесаря.
<p>9 Тоді Фест, бажаючи догодити юдеям, промовив Павлові у відповідь: Чи ти хочеш піти до Єрусалима, там про це суд від мене прийняти?
<p>10 А Павло сказав: Я стою перед судом кесаревим, де мені належить суд прийняти. Юдеїв нічим я не скривдив, і ти добре це знаєш.
<p>11 Якщо ж кривду або щось гідне смерти я вчинив, то не відмовляюся вмерти. Якщо ж немає нічого того, в чому вони мене звинувачують, ніхто мене не може їм видати. Відкликаюся до кесаря.
<p>12 Тоді Фест, порозмовлявши з радниками, відповів: Ти відкликався до кесаря, то підеш до кесаря.
<p>13 Як минуло ж кілька днів, цар Агриппа і Верніка прибули до Кесарії поздоровити Феста. Коли ж перебули там багато днів, Фест розповів цареві про Павла, кажучи: Є один чоловік, в'язень, залишений Феліксом,
<p>15 на якого, коли був я в Єрусалимі, архиєреї і старші юдейські подали скаргу, домагаючись його засудження.
<p>16 Я відповів їм, що немає звичаю в римлян видавати якусь людину [на згубу], поки оскаржений перед собою не має обвинувачів і не матиме змоги боронитися від закидів.
<p>17 Коли ж зійшлися вони тут, я ніяк не забарився, другого дня сівши на суді, наказав привести чоловіка.
<p>18 Оточивши його, обвинувачувачі не вказали жодної провини з тих, що я підозрівав,
<p>19 а мали з ним якісь суперечки про свої забобони і про якогось Ісуса померлого, про якого Павло запевняв, що він живий.
<p>20 Розгубившись у цьому питанні, я сказав, чи не хоче він піти до Єрусалима і там прийняти суд щодо цього.
<p>21 Оскільки ж Павло вимагав, щоб його залишили на розсуд Августа, я наказав стерегти його, доки не відішлю його до кесаря.
<p>22 Агриппа ж мовив до Феста: Хотів би я і сам того чоловіка послухати. [Він же] сказав: Завтра почуєш його.
<p>23 А назавтра прийшли Агриппа й Верніка з великою пишнотою і ввійшли до зали судової разом із тисяцькими та шляхетними мужами міста. І як Фест наказав, привели Павла.
<p>24 І каже Фест: Агриппо - царю і всі мужі, що прийшли з нами, бачите того, за якого докучав мені весь люд юдейський у Єрусалимі і тут, кричачи, що не належить йому більше жити.
<p>25 Я ж, дізнавшись, що нічого гідного смерти він не зробив, і як сам же він відкликався до Августа, розсудив я його послати.
<p>26 Не маю нічого певного про нього написати панові, тому привів я його перед вас, особливо перед тебе, Агриппо - царю, щоб, розпитавши, мав що писати.
<p>27 Бо здається мені недоречним послати в'язня, не зазначивши обвинувачення проти нього.

<h4>
Дiї 26
<p>1 Агриппа ж сказав до Павла: Дозволяється тобі про себе самого говорити. Тоді Павло, простягнувши руку, почав оборону:
<p>2 Царю Агриппо, вважаю себе щасливим, що сьогодні перед тобою можу відповісти за все, в чому звинувачують мене юдеї,
<p>3 особливо тому, що ти знаєш усі юдейські звичаї і питання. Тому благаю тебе вислухати мене терпляче.
<p>4 А життя моє змалку, що пройшло між моїм народом у Єрусалимі, знають усі юдеї.
<p>5 Вони знають мене здавна, аби лиш хотіли засвідчити, що я жив фарисеєм за найдокладнішою сектою нашої віри.
<p>6 І тепер я стою суджений за надію обітниці, що Бог дав її нашим батькам,
<p>7 до якої дванадцять наших поколінь, служачи безперестанно ніч і день, надіються дійти, за цю надію я, царю, оскаржений юдеями.
<p>8 Чи вважаєте ви за неймовірне, що Бог воскрешає мертвих?
<p>9 Правда, я вважав, що мені належить зробити багато ворожого проти ймення Ісуса Назарянина,
<p>10 що і зробив я в Єрусалимі; і багатьох із святих я замкнув до в'язниць, одержавши владу від архиєреїв. Коли ж їх убивали, давав я згоду.
<p>11 І дуже часто, караючи їх у всіх синагогах, примушував я їх до богозневаги. А вельми лютуючи на них, переслідував їх навіть по далеких містах.
<p>12 Ідучи до Дамаска в цих справах, з владою і наказом від архиєреїв,
<p>13 опівдні в дорозі побачив я, царю, світло з небес, ясніше від сяйва соняшного, що осяяло мене і тих, що йшли зі мною.
<p>14 Як же всі ми попадали на землю, почув я голос, що говорив до мене [і мовив] юдейською мовою: Савле, Савле, чого мене переслідуєш? Тяжко тобі лізти на рожен.
<p>15 Я сказав: Хто ти, Господи? Господь відповів: Я Ісус, якого ти переслідуєш.
<p>16 Але підведися і стань на свої ноги, бо на те з'явився я тобі, щоб зробити тебе слугою і свідком того, що ти бачив, і того, що відкрию тобі,
<p>17 визволяючи тебе від народу та від поган, до яких тебе посилаю,
<p>18 щоб відкрити їм очі, аби повернулися від темряви до світла, і від влади сатани до Бога, щоб одержали вони відпущення гріхів і насліддя між освяченими вірою в мене.
<p>19 Тому, царю Аргиппо, не був я супротивний небесному видінню,
<p>20 а спершу тим, що були в Дамаску, і потім тим, що в Єрусалимі, і в кожній юдейській околиці, і поганам я проповідував покаяння і навернення до Бога, і щоб чинили діла, гідні покаяння.
<p>21 Через це юдеї, схопивши мене в храмі, хотіли розтерзати.
<p>22 Та одержавши допомогу від Бога, аж до цього дня стою, свідчачи малому й великому, не розповідаючи нічого, крім того, про що говорили пророки й Мойсей, що має статися:
<p>23 що має постраждати Христос, що він, перший воскреслий із мертвих, має проповідувати світло народові та поганам.
<p>24 Як же він так відповідав, Фест гучним голосом сказав: Безумствуєш, Павле. Велика наука зводить тебе в безумство.
<p>25 А Павло: Не безумствую, - сказав, - шляхетний Фесте, кажу правдиві й розумні слова.
<p>26 Знає бо цар про це, до якого я сміливо говорю, бо не вірю, щоб із цього щось від нього заховалося, бо це не в закутку сталося.
<p>27 Чи віруєш, царю Агриппо, в пророків? Знаю, що віруєш.
<p>28 Агриппа Павлові: Ще трохи і мене переконаєш християнином стати.
<p>29 А Павло: Чи трохи, чи багато, благав я Бога, щоб не тільки ти, а й усі, що сьогодні мене чують, стали такими, як я, за винятком цих кайданів.
<p>30 [І, як це сказав йому,] підвівся цар, і намісник, і Верніка, і ті, що сиділи з ними,
<p>31 і, відійшовши, казали один одному, мовлячи, що нічого вартого смерти або кайданів цей чоловік не робить.
<p>32 Агриппа ж Фестові сказав: Цей чоловік міг би бути відпущеним, якби не відкликався був до кесаря.

<h4>
Дiї 27
<p>1 Як же вирішено було, що ми маємо відпливти до Італії, передали Павла та деяких інших в'язнів сотникові августовського полку на ім'я Юлій.
<p>2 Зійшовши на адрамитський корабель, що мав пливти до азійських місць, ми відпливли. З нами був Аристарх, македонець із Солуня.
<p>3 Наступного ж дня причалили ми до Сидона. Юлій ставився до Павла по-людському і дозволив піти до друзів, скористатися їхнім піклуванням.
<p>4 Вирушивши звідти, прибули ми до Кіпру, бо вітри були супротивні. Коли перепливли килікійське й памфилійське моря, прийшли ми до Мира в Ликії.
<p>6 І тут сотник, знайшовши александрійський корабель, що плив до Італії, посадив нас на нього.
<p>7 Повільно пливучи багато днів і насилу допливши до Кніда, бо не дозволяв нам вітер, перепливли ми повз Кріт коло Салмони.
<p>8 Ледве ж минаючи край, пристали до якогось місця, що зветься Добра Пристань, близько якого було місто Ласея.
<p>9 Як же минуло багато часу, і вже плавба стала небезпечною, бо й піст уже минув, Павло радив,
<p>10 кажучи їм: Мужі, бачу, що плавба не обійдеться без небезпеки і великої втрати не тільки для вантажу та корабля, а й для наших душ.
<p>11 Та сотник довіряв більше керманичеві і власникові судна, ніж тому, що казав Павло.
<p>12 Оскільки пристань не була зручною для зимівлі, більшість радила відпливти звідти, щоб, як можна, дістатися до Финіки, і перезимувати в крітській пристані, неприступній західним вітрам з півдня та з півночі.
<p>13 А як повіяв південний вітер, то подумали, що досягли бажаного, тому підняли вітрила й попливли повз Кріту.
<p>14 Та незабаром повіяв супротивний рвучкий вітер, що зветься евракилон.
<p>15 Коли підхопило корабель і він не міг протистояти вітрові, ми понеслися, гнані вітром.
<p>16 Підпливши до якогось острова, що зветься Кавда, насилу змогли ми втримати корабель,
<p>17 якого ми витягли і дібрали допоміжних засобів, обв'язуючи корабель. Боячись же, щоб не попасти в Сирт, спустили вітрило і пливли так.
<p>18 На другий же день, як дуже нас кидала буря, ми почали викидати вантаж,
<p>19 а третього дня власноруч повикидали корабельне знаряддя.
<p>20 Оскільки багато днів не з'являлися ні сонце, ні зорі, і буря ж немала налягала, ми цілком втратили надію на порятунок.
<p>21 А як довго не їли, то Павло, ставши серед них, сказав: Треба було, о мужі, слухати мене й не відпливати від Кріту, - і обминули були ці лиха та втрати.
<p>22 А тепер благаю вас бадьоритись, бо не згине душа жодного з вас, хіба що корабель.
<p>23 Бо став переді мною цієї ночі ангел Бога, якому я належу і якому служу,
<p>24 кажучи: Не бійся, Павле. Тобі треба стати перед кесарем, і ось подарував тобі Бог усіх, що пливуть з тобою.
<p>25 Тому бадьорітеся, мужі. Бо вірую Богові, що станеться так, як мені було сказано.
<p>26 Ми мусимо дійти до якогось острова.
<p>27 А коли надійшла чотирнадцята ніч, як носило нас в Адріятиці, опівночі здогадалися моряки, що наближаються до якоїсь землі.
<p>28 І закинувши мірило, знайшли, що було двадцять сажнів; пройшовши ж трохи і знову закинувши, знайшли, що було п'ятнадцять сажнів.
<p>29 А боячись, щоб якось не натрапити на скелясті місця, вкинули чотири кітви з носа корабля і молилися, щоб настав день.
<p>30 А коли моряки намагалися втекти з корабля і спустили човен у море, вдаючи, ніби з носа хочуть кітви закинути,
<p>31 Павло сказав сотникові й воякам: Якщо вони не залишаться в кораблі, ви не зможете врятуватися.
<p>32 Тоді вояки перерізали мотузи човна і дали йому впасти.
<p>33 Коли почало розвиднятися, Павло благав усіх прийняти їжу, кажучи: Сьогодні чотирнадцятий день, як ви без їжі чекаєте, лишаєтесь, нічого не ївши.
<p>34 Тому благаю вас узяти їжу, бо це на ваш рятунок. Жодному з вас волосина з голови не впаде.
<p>35 Сказавши ж це і взявши хліб, подякував Богові перед усіма і, переломивши, почав їсти.
<p>36 Тоді підбадьорилися всі і стали їжу приймати.
<p>37 Було ж нас у кораблі всіх душ двісті сімдесят шість.
<p>38 Наситившись їжею, полегшили корабель, викидаючи збіжжя в море.
<p>39 А коли настав день, не пізнали землі, а побачили якусь затоку, що мала пісок, до якого й хотіли, якщо можливо, причалити кораблем.
<p>40 І піднявши кітви, повкидали в море, заразом розв'язали мотузки в стерна і, піднявши мале вітрило, як подував вітер, попрямували до берега.
<p>41 Наскочивши ж на мілину, застряг корабель, ніс же запоровся і став нерухомий, а корму розбивала навала хвиль.
<p>42 Вояки ж радили, щоб в'язнів повбивати, аби ніхто не поплив і не втік.
<p>43 Сотник же, бажаючи зберегти Павла, стримав їх від того наміру і наказав тим, що можуть плавати, першими скакати й виходити на берег,
<p>44 а інші - хто на дошках, хто на будь-чому з корабля. І так сталося, що всі врятувалися на землю.

<h4>
Дiї 28
<p>1 А коли ми врятувалися, то довідалися, що острів зветься Мальта.
<p>2 Тубільці ж виявили нам надзвичайне милосердя, бо, запаливши вогонь, приймали нас усіх, бо був дощ і холод.
<p>3 Як Павло ж назбирав купу хмизу й поклав на вогонь, змія, виповзши з жару, вкусила його за руку.
<p>4 Коли ж тубільці побачили, що змія звисає з його руки, говорили один до одного: Певне, цей чоловік убивця, що йому, врятованому від моря, помста жити не дає.
<p>5 А він струснув змію у вогонь, не зазнав жодної шкоди.
<p>6 Вони ж сподівалися, що він спухне або вмить упаде мертвий. Як же довго того очікували і бачили, що нічого злого йому не було, змінили думку й казали, що він Бог. 
<p>7 Навкруги ж того місця були володіння начальника острова, на ім'я Поплій, який, прийнявши нас, три дні ласкаво гостив.
<p>8 І сталося, що Попліїв батько хворів на пропасницю і на червінку; Павло, ввійшовши до нього і помолившись, поклав на нього руки й оздоровив його.
<p>9 Коли ж це трапилося, то й інші на острові, що мали недуги, приходили і оздоровлялися.
<p>10 І вони вшанували нас великими почестями, а як ми відпливали, давали все, чого було треба.
<p>11 А по трьох місяцях відпливли ми александрійським кораблем, присвяченим Діоскурам, що перезимував на острові.
<p>12 І допливши до Сиракуз, перебували ми там три дні.
<p>13 Звідти, відпливши, прибули до Регії. А по однім дні, як повіяв південний вітер, другого дня прибули ми до Потіол,
<p>14 де знайшли братів, а вони вмовили нас перебути з ними сім днів. І так ми прибули до Рима.
<p>15 А звідти брати, почувши про нас, вийшли нам назустріч аж до Апієвого торгу та Трьох корчем. Побачивши їх, Павло подякував Богові і посміливішав.
<p>16 Коли ж ми прийшли до Рима, [сотник передав в'язнів воєводі], а Павлові дозволено було перебувати окремо зі своїм сторожем, вояком.
<p>17 І сталося, що через три дні Павло скликав знатніших з юдеїв. Коли вони зійшлися, сказав їм: Мужі-брати, хоч я нічого не зробив проти народу або батьківських звичаїв, мене передано з Єрусалима в'язнем у руки римлян,
<p>18 які, розсудивши мою справу, хотіли відпустити, бо жодної смертельної провини не було в мені.
<p>19 Та юдеї противилися, тому я був змушений відкликатись до кесаря, але не для того, що я бажав народ мій у чомусь звинуватити.
<p>20 Тож із цієї причини попросив я вас побачити й порозмовляти, бо заради надії Ізраїлевої я обкутий цими кайданами.
<p>21 А вони відказали йому: Ми ані листа про тебе не одержали з Юдеї, ані жоден із братів, прийшовши, не сповістив і не сказав чогось злого про тебе.
<p>22 Просимо ж від тебе почути, що думаєш, бо про цю секту відомо нам, що їй скрізь чинять спротив.
<p>23 А в призначений день багато прийшло до нього в господу. Він від ранку аж до вечора говорив їм, свідкуючи про Боже Царство, переконував їх про Ісуса законом Мойсея і пророків.
<p>24 І одні вірили в те, про що він говорив, а інші не вірили.
<p>25 Коли ж не погодилися одні з одними і стали відходити, Павло сказав одне слово: Добре сказав Святий Дух через Ісаю - пророка до ваших батьків,
<p>26 кажучи: Іди до цього народу і скажи: Слухом почуєте, та не зрозумієте, оком дивитися будете, та не побачите.
<p>27 Бо серце цього народу загрубіло, й вухами тяжко чули, і свої очі примружили, щоб часом не побачили очима, і не почули ухами, і не зрозуміли серцем, і не навернулися, і я їх оздоровлю.
<p>28 Тож хай буде вам відомо, що це Боже спасіння послано до поган: і вони почують.
<p>29 [І як він це казав, відійшли юдеї, ведучи між собою велику суперечку].
<p>30 Перебував же він цілих два роки на власному утриманні і приймав усіх, що приходили до нього,
<p>31 проповідуючи Боже Царство і навчаючи про Господа Ісуса Христа з повною відвагою безборонно.




