<h2></h2>
<h4>



1-е Iвана 1
<p>1 Те, що було від початку, що ми почули, що ми побачили на власні очі, що ми оглядали і до чого наші руки доторкнулися, - про слово життя,
<p>2 а життя з'явилося, і ми побачили, і свідчимо й сповіщаємо вам вічне життя, яке було в Батька і нам з'явилося,
<p>3 яке ми побачили й почули, про те сповіщаємо й вам, щоб і ви мали спільність із нами. А наша спільність - з Батьком і з його Сином Ісусом Христом.
<p>4 І пишемо вам про це, щоб наша радість була повною.
<p>5 Ця звістка, яку ми почули від нього й сповіщаємо вам: Бог є світло, і в ньому немає ніякої темряви.
<p>6 Коли кажемо, що спільність маємо з ним, а ходимо в темряві, то говоримо неправду і правди не чинимо.
<p>7 Коли ж ходимо в світлі, як сам він є в світлі, то маємо спільність одне з одним, і кров Ісуса [Христа], його Сина, очищує нас від усякого гріха.
<p>8 Коли скажемо, що не маємо гріха, - самих себе дуримо, і правди в нас немає.
<p>9 Якщо визнаємо свої гріхи, то він вірний і праведний, щоб відпустити нам гріхи й очистити нас від усякої неправди.
<p>10 А коли скажемо, що ми не згрішили, то робимо його неправдомовним і слова його в нас немає.

<h4>
1-е Iвана 2
<p>1 Дітоньки мої, пишу вам це, щоб ви не грішили. А коли хто згрішить, маємо заступника перед Батьком Ісуса Христа - праведника:
<p>2 він є умилостивленням за наші гріхи, і не тільки за наші, й за гріхи цілого світу.
<p>3 І з цього пізнаємо, що ми його пізнали, з того, що додержуємо його заповіді.
<p>4 Хто каже, що пізнав його, а заповідей його не додержує, той неправдомовний, і в ньому правди немає.
<p>5 А хто додержує його слова, в тому Божа любов справді є досконалою. З цього пізнаємо, що ми є в ньому.
<p>6 Хто каже, що в ньому перебуває, той має поводитися так само, як поводився він.
<p>7 Улюблені, не пишу вам нову заповідь, але заповідь давню, яку маєте від початку. Давня заповідь - це слово, яке ви чули.
<p>8 Знову нову заповідь я вам пишу, що є справді в ньому і в вас, що темрява минає, а правдиве світло вже сяє.
<p>9 Хто каже, що він є в світлі і ненавидить свого брата, той у темряві досі.
<p>10 Хто любить свого брата, той перебуває в світлі і немає спокуси.
<p>11 А хто ненавидить свого брата, той є у темряві й ходить у темряві, і не знає, куди йде, бо темрява засліпила йому очі.
<p>12 Пишу вам, дітоньки, що відпускаються вам гріхи його ім'ям.
<p>13 Пишу вам, батьки, бо ви пізнали Споконвічного. Пишу вам, юнаки, бо ви перемогли лукавого.
<p>14 Написав я вам, діти, бо ви пізнали Батька. Написав я вам, батьки, бо ви пізнали того, хто від початку. Написав я вам, юнаки, бо ви дужі, і Боже слово перебуває в вас, і ви перемогли лукавого.
<p>15 Не любіть світу, ані того, що в світі. Коли хто любить світ, немає в тому любови Батька:
<p>16 бо все, що в світі, це: хтивість тілесна, і хтивість очей, і життєва пиха, то не від Батька, але від світу.
<p>17 Світ минає і його хтивість; а хто чинить Божу волю, існує вічно.
<p>18 Діти, це остання година, бо ви чули, що антихрист надходить, і нині з'явилося багато антихристів. З цього пізнаємо, що це остання година.
<p>19 Вони вийшли від нас, не були від нас: бо якби були від нас, то лишилися б з нами; але щоб виявилося, що не всі були від нас.
<p>20 А ви маєте помазання від святого і всі знаєте.
<p>21 Не написав я вам, начебто не знаєте правди, але що її знаєте, і що всяка брехня не є від правди.
<p>22 Хто неправдомовець, як не той, хто відкидає, що Ісус є Христос? Це антихрист, що зрікається Батька й Сина.
<p>23 Кожний, хто зрікається Сина, не має й Батька. Хто визнає Сина, той має й Батька.
<p>24 [Отже], те, що ви почули від початку, хай у вас перебуває. Якщо у вас перебуватиме те, що ви почули від початку, то й ви перебуватимете в Сині і в Батькові
<p>25 Це обітниця, яку він сам нам обіцяв: вічне життя.
<p>26 Це написав я вам про тих, що ошукують вас.
<p>27 А помазання, яке ви прийняли від нього,- воно в вас перебуває, і ви не потребуєте, щоб вас хто навчав. Але що те помазання навчає вас у всьому, бо є правдивим і нехибним, - то як воно вас навчило, в тому й перебувайте.
<p>28 А тепер, дітоньки, залишайтеся в ньому, щоб, коли з'явиться він, ми мали сміливість і не засоромилися перед ним у його приході.
<p>29 Коли знаєте, що він праведний, то знайте, що й кожний, хто чинить справедливість, народився від нього. 

<h4>
1-е Iвана 3
<p>1 Подивіться, яку любов дав нам Батько, щоб ми звалися Божими дітьми,- і ми такими є. Світ нас не знає, тому що його не пізнав.
<p>2 Улюблені, тепер ми Божі діти, але ще не виявилося, що будемо. Знаємо [ж], що коли виявиться, будемо подібними до нього, бо побачимо його так, як є.
<p>3 І кожний, хто має цю надію на нього, очищує себе так, як він чистий.
<p>4 Кожний, хто чинить гріх, чинить і беззаконня, бо гріх є беззаконня.
<p>5 І ви знаєте, що він з'явився, аби взяти [наші] гріхи, а в ньому гріха немає.
<p>6 Кожний, хто в ньому перебуває, не грішить. Кожний, хто грішить, не побачив його, і його не пізнав.
<p>7 Дітоньки, хай ніхто вас не зводить. Хто чинить правду, той праведний, як праведний він.
<p>8 Хто чинить гріх, той від диявола, бо диявол грішить від початку. Тому з'явився Божий Син, щоб знищити діла диявола.
<p>9 Кожний, хто народився від Бога, не чинить гріха, бо його насіння в ньому перебуває, і не може грішити, бо він від Бога народився.
<p>10 У цьому виявляються Божі діти і діти диявола: кожний, хто не чинить справедливости, той не від Бога, як і той, хто не любить свого брата.
<p>11 Бо це звістка, яку ви чули від початку, щоб ми любили одне одного,
<p>12 не так, як Каїн, що був від лукавого й убив свого брата. З якої причини він забив його? Бо його діла були лукаві, а братові - справедливі.
<p>13 Не дивуйтеся, брати [мої], коли світ вас ненавидить.
<p>14 Ми знаємо, що ми перейшли від смерти до життя, бо любимо братів. А хто не любить [брата], той перебуває в смерті.
<p>15 Кожний, хто ненавидить свого брата, той душегуб. А ви знаєте, що жоден душегуб не має в собі вічного життя, що в ньому перебуває.
<p>16 З цього ми пізнали любов, бо він за нас поклав свою душу; і ми маємо класти душі за братів.
<p>17 А хто має багатство світу й бачить, що його брат у нестатках, та зачиняє серце своє від нього, то як може Божа любов перебувати в такому?
<p>18 Дітоньки [мої], любімо не словом та язиком, але ділом та правдою.
<p>19 І з цього довідаємося, що ми від правди, і перед ним заспокоюємо наше серце,
<p>20 бо коли звинувачує нас серце, то Бог більший від нашого серця і знає все.
<p>21 Улюблені, коли серце наше не звинувачує [нас], маємо сміливість до Бога
<p>22 і чого тільки попросимо, одержимо від нього, бо зберігаємо його заповіді і чинимо те, що йому любе.
<p>23 І це його заповідь, щоб ми повірили в ім'я його Сина Ісуса Христа і полюбили одне одного, як він нам заповів.
<p>24 А хто зберігає його заповіді, той у ньому перебуває, а він - у ньому; а що він у нас перебуває, пізнаємо від Духа, якого він нам дав.

<h4>
1-е Iвана 4
<p>1 Улюблені, не кожному духові вірте, але випробовуйте духів, чи вони є від Бога; бо багато фальшивих пророків з'явилося в світі.
<p>2 Пізнавайте Божого Духа тим, що кожний Дух, який визнає, що Ісус Христос прийшов у тілі, є від Бога.
<p>3 А кожний дух, який не визнає, що Ісус [Христос прийшов у тілі], не є від Бога, а це від антихриста, про якого ви чули, що надходить, і тепер уже є в світі.
<p>4 Ви, дітоньки, від Бога і ви перемогли їх, бо більший той, хто у вас, ніж той, хто в світі.
<p>5 Вони - від світу, тому від світу говорять, і світ їх слухає.
<p>6 Ми - від Бога. Хто пізнав Бога, той нас слухає, а хто не від Бога, той нас не слухає. З цього пізнаємо Духа правди та духа омани.
<p>7 Улюблені, любімо одне одного, бо любов є від Бога, і кожний, хто любить, народився від Бога і знає Бога.
<p>8 Хто не любить, той не пізнав Бога, бо Бог є любов.
<p>9 Божа любов виявилась до нас тим, що Бог послав свого єдинородного Сина у світ, щоб ми через нього жили.
<p>10 Любов не в тому, що ми полюбили Бога, але в тому, шо він полюбив нас - і послав свого Сина як очищення за наші гріхи.
<p>11 Улюбленні, коли Бог нас так полюбив, то й ми повинні любити одне одного.
<p>12 Бога ніхто ніколи не бачив. Коли любимо одне одного, то Бог у нас перебуває і його любов у нас є досконалою.
<p>13 Що перебуваємо в ньому, а він у нас, пізнаємо з того, що він нам дав від свого Духа.
<p>14 І ми побачили й свідчимо, що Батько послав Сина як спасителя світу.
<p>15 Коли хто визнає, що Ісус - Божий Син, то в ньому Бог перебуває, а він - у Бозі.
<p>16 І ми пізнали й повірили в любов, яку Бог має до нас. Бог є любов, і хто перебуває в любові, той перебуває в Бозі, а Бог у ньому перебуває.
<p>17 Досконалість любови в нас є в тому, що ми маємо відвагу на день судний, бо як він, так і ми є в цьому світі. Страху немає в любові,
<p>18 але досконала любов геть виганяє страх, бо страх несе страждання; хто ж боїться, той недосконалий у любові.
<p>19 Ми любимо [його], бо він спершу полюбив нас.
<p>20 Якщо хто скаже: Я люблю Бога, але ненавидить свого брата, той неправдомовець. Бо хто не любить свого брата, якого бачить, то як може він любити Бога, якого не бачить?
<p>21 І цю заповідь ми маємо від нього, щоб хто любить Бога, любив і свого брата.

<h4>
1-е Iвана 5
<p>1 Кожний, хто вірить, що Ісус є Христос, той народився від Бога. І кожний, хто любить того, хто породив, любить і того, хто народився від нього.
<p>2 Що ми любимо Божих дітей, знаємо з того, коли любимо Бога та додержуємо його заповідей.
<p>3 Бо то Божа любов, щоб ми додержували його заповідей; його ж заповіді не тяжкі.
<p>4 Бо кожний, хто народився від Бога, перемагає світ. І перемога, що здолала світ, - це наша віра.
<p>5 А хто той, що перемагає світ, як не той, хто вірує, що Ісус є Божим Сином?
<p>6 Той, хто прийшов водою та кров'ю, - це Ісус Христос. Не самою водою, але водою та кров'ю. І Дух є тим, що свідчить, бо Дух - то правда.
<p>7 Бо тих, що свідчать, троє:
<p>8 Дух, вода і кров, і ці троє - одне.
<p>9 Коли ми приймаємо людське свідчення, то свідчення Боже більше. Бо це - свідчення Бога, який засвідчив про свого Сина.
<p>10 Хто вірить у Божого Сина, той має свідчення в собі. Хто не вірить Богові, той зробив його неправдомовцем, бо не повірив у свідчення, яким Бог засвідчив про свого Сина.
<p>11 А це - свідчення, що Бог дав нам вічне життя; і це - життя в його Сині.
<p>12 Хто має Сина, той має життя; хто не має Божого Сина, той не має життя.
<p>13 Ось це я написав вам, [що вірите в ім'я Божого Сина], щоб ви знали, що маєте вічне життя, [і щоб] повірили в ім'я Божого Сина.
<p>14 І це та сміливість, яку маємо до нього, бо коли чогось попросимо за його волею, він вислуховує нас.
<p>15 А коли знаємо, що вислухає нас, - чого тільки попросимо, то знаємо, що одержуємо те, чого просили в нього.
<p>16 Коли хто побачить свого брата, що грішить гріхом не на смерть, хай молиться, - і дасть йому життя, тим, що грішать не на смерть. Є гріх на смерть - не говорю, щоб про нього молився.
<p>17 Кожна несправедливість є гріхом, і є гріхом не на смерть.
<p>18 Знаємо, що кожний, хто народився від Бога, не грішить. Бо хто народився від Бога, береже себе, і лукавий не доторкається до нього.
<p>19 Знаємо, що ми від Бога і що весь світ лежить у злі.
<p>20 Знаємо, що Божий Син прийшов і дав нам розум, аби ми пізнали правдивого та були в правдивому - в його Сині Ісусові Христі. Він правдивий Бог і вічне життя.
<p>21 Дітоньки, стережіться ідолів. [Амінь].



