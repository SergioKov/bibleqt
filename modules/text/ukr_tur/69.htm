<h2></h2>
<h4>



1-е до солунян 1
<p>1 Павло й Силуан та Тимофій - Солунській церкві, в Бозі Батькові й Господі Ісусі Христі: ласка вам і мир [від Бога, нашого Батька, і Господа Ісуса Христа].
<p>2 Дякуємо Богові завжди за всіх вас, згадуючи в наших молитвах, безупинно
<p>3 згадуючи про ваше діло віри та працю любови й терпіння надії на Господа нашого Ісуса Христа перед Богом і нашим Батьком,
<p>4 знаючи, Богом улюблені брати, про ваш вибір.
<p>5 Бо наша добра вістка до вас була не тільки в слові, а й у силі, і в Святім Дусі, і в повнім переконанні. Ви знаєте, якими були ми між вами задля вас.
<p>6 І ви стали наслідувати нас та Господа, прийнявши слово серед великих утисків з радістю Святого Духа;
<p>7 тож ви стали взірцем для всіх вірних у Македонії і Ахаї.
<p>8 Бо від вас рознеслося Господнє слово не тільки в Македонії та Ахаї, а ваша віра в Бога прийшла до кожного місця, так що нам не потрібно щось казати.
<p>9 Бо вони самі про нас сповіщають, яким був наш прихід до вас і як ви навернулися до Бога від ідолів, щоб служити живому і правдивому Богові,
<p>10 й очікувати з небес його сина, якого він воскресив з мертвих, Ісуса, що визволяє нас від майбутнього гніву.

<h4>
1-е до солунян 2
<p>1 Самі ж бо знаєте, брати, про наш прихід до вас, що не був марний,
<p>2 та хоч ми раніше натерпілися і були зневажені, як знаєте, в Филипах, наважилися ми в нашому Бозі говорити до вас Божу Євангелію з великим змаганням.
<p>3 Бо наш заклик не з омани, ані з нечистоти, ані від лукавства.
<p>4 Але, як Бог знайшов нас гідними благовістити, ми так говоримо, не наче людям догоджуючи, але Богові, що випробовує наші серця.
<p>5 Бо ніколи в нас не було слова омани, як знаєте, ані користи, - Бог свідок.
<p>6 Не шукали ми слави від людей, ані від вас, ані від інших,
<p>7 хоч могли бути тягарем як Христові апостоли. Але ми були тихі посеред вас, мов та годувальниця, що доглядає своїх дітей.
<p>8 Так само бувши ласкавими до вас, хотіли ми передати вам не тільки Божу добру вістку, але й душі свої, бо ви стали нам улюблені.
<p>9 Згадайте бо, брати, нашу працю і змагання; ніч і день ми працювали, щоб не обтяжити когось із вас, і проповідували вам Божу добру вістку.
<p>10 Ви та Бог свідки, що преподобними й праведними та непорочними були ми для вас, що вірите.
<p>11 Бо ж ви знаєте, - як кожного з вас, як батько своїх дітей;
<p>12 благали ми вас і вмовляли, і свідчили вам, щоб ви гідно ходили перед Богом, який покликав вас у своє Царство та в славу.
<p>13 Тому ми й дякуємо Богові безупинно за те, що, одержавши від нас почуте слово Боже, ви прийняли не як людське слово, але, як і справді, - Боже слово, яке й діє в вас, що вірите.
<p>14 Бо ви, брати, стали наслідувати Божі церкви, що є в Юдеї в Христі Ісусі, тому що те саме і ви потерпіли від своїх земляків, як і ті від юдеїв,
<p>15 які вбили і Господа Ісуса, і [його] пророків, і нас переслідували, і Богові не догодили, і супротивні всім людям,
<p>16 забороняючи нам говорити поганам, щоб спаслися, - і тим самим вони завжди доповнюють свої гріхи. Зрештою, надійшов же на них гнів.
<p>17 А ми, брати, були відлучені від вас на короткий час обличчям, а не серцем; з дуже великим бажанням намагалися побачити ваше обличчя!
<p>18 Тому хотіли ми прийти до вас, я, Павло, і один раз і двічі, але перешкодив нам сатана.
<p>19 Бо хто є нашою надією, чи радістю, чи вінцем похвали, якщо не ви перед нашим Господом Ісусом під час його приходу? 
<p>20 Бо ви наша слава та радість.

<h4>
1-е до солунян 3
<p>1 Тому, не стерпівши більше, ми схотіли залишитися в Атенах самі
<p>2 і послали Тимофія, нашого брата й Божого [служителя і нашого] помічника в Євангелії Христовій, щоб упевнити вас і втішити [вас] у вашій вірі,
<p>3 щоб жоден не захитався в цих скорботах. Бо ви самі знаєте, що на те нас призначено.
<p>4 Бо коли ми були у вас, ми вам казали наперед, що маємо терпіти, що й сталося, і вам це відоме.
<p>5 Задля цього і я, не стерпівши більше, послав довідатися про вашу віру, щоб часом не спокусив вас спокусник, і наша праця не була марною.
<p>6 Тепер же, як від вас прийшов до нас Тимофій і приніс нам радісну вістку про вашу віру та любов, і що ви завжди добре про нас згадуєте, бажаючи бачити нас, як і ми вас,
<p>7 через це ми втішилися, брати, вами в усій біді і нашім горі, заради вашої віри.
<p>8 Бо ми тепер живемо, якщо ви стоїте в Господі.
<p>9 Яку бо подяку можемо віддати Богові за вас, за всю радість, що нею тішимося заради вас перед нашим Богом?
<p>10 Ніч і день ревно молимося, щоб побачити ваше обличчя і доповнити те, чого бракує вашій вірі.
<p>11 Сам же Бог і наш Батько, і наш Господь Ісус хай вирівняє нашу дорогу до вас.
<p>12 А вас Господь хай розмножить і наповнить любов'ю одне до одного і до всіх, як і ми маємо до вас,
<p>13 щоб зміцнив ваші серця невинними в святості перед Богом і нашим Батьком під час приходу нашого Господа Ісуса з усіма його святими. Амінь.

<h4>
1-е до солунян 4
<p>1 А далі, брати, просимо вас і благаємо в Господі Ісусі, щоб, так як одержали ви від нас, як належить вам поводитися і догоджувати Богові - як ви й поводитеся, - щоб ви ще більше в тому зростали.
<p>2 Бо знаєте, які накази дали ми вам у Господі Ісусі.
<p>3 Це ж воля Божа - ваше освячення. Бережіть самих себе від розпусти;
<p>4 хай кожний з вас уміє своє начиння тримати в святості і шані,
<p>5 а не в пристрасті хтивости, як погани, що не знають Бога.
<p>6 Не чиніть насильства і не кривдьте свого брата, бо Господь є месником за все це, як і раніше ми вам сказали й засвідчили.
<p>7 Адже Бог покликав нас не до нечистоти, а до освячення.
<p>8 Отож, хто це відкидає, не людину зневажає, а Бога, що дав нам свого Святого Духа.
<p>9 Про братолюбство ж немає потреби писати до вас, бо ви самі Богом навчені любити одне одного,
<p>10 бо те й робите всім братам, що перебувають у всій Македонії. Благаємо ж вас, брати, щоб ви йшли вперед ще більше,
<p>11 і пильно дбали про те, щоб жити спокійно і робити своє, і працювати своїми власними руками, як ми вам звеліли,
<p>12 щоб ви гідно поводилися перед чужими і ні в чому не мали нестачі.
<p>13 Не хочемо, щоб ви, брати, не знали про мертвих, щоб не сумували, як ото інші, що не мають надії.
<p>14 Бо коли віримо, що Ісус помер і воскрес, то й померлих в Ісусі Бог приведе з ним.
<p>15 Це кажемо вам словом Господнім: що ми, хто живе, що залишимося до приходу Господнього не випередимо померлих.
<p>16 Бо сам Господь з наказом, коли буде сповіщено і пролунає голос архангела і Божа сурма, - зійде з неба, і насамперед воскреснуть ті, що померли в Христі.
<p>17 Потім і ми, що живемо, що лишилися, разом з ними будемо піднесені на хмарах, на зустріч з Господом у повітрі, - і так завжди будемо з Господом.
<p>18 Тому втішайте одне одного цими словами.

<h4>
1-е до солунян 5
<p>1 А про часи та про терміни, брати, вам не потрібно писати,
<p>2 бо самі напевне знаєте, що день Господній приходить, як злодій уночі.
<p>3 [Бо] коли скажуть: Мир і безпека, - тоді раптово прийде на них загибіль, як біль тієї, що носить у лоні, - і не втечуть.
<p>4 А ви, брати, не в темряві, щоб той день зскочив вас, як злодій.
<p>5 Бо ви всі є синами світла і синами дня. Ми не належимо ночі, ані темряві.
<p>6 Тож не спімо, як інші; пильнуймо та будьмо тверезі.
<p>7 Бо ті, що сплять, сплять уночі; ті, що впиваються, - вночі впиваються.
<p>8 Ми ж, які належимо дневі, будьмо тверезі, зодягнувшись у броню віри й любови та в шолом надії спасіння.
<p>9 Бо нас Бог призначив не на гнів, а на те, щоб ми одержали спасіння через нашого Господа Ісуса Христа,
<p>10 який помер за нас, щоб ми, чи пильнуємо, чи спимо, разом з ним жили.
<p>11 Тому втішайте одне одного, і розбудовуйте одне одного, як ви ото й робите.
<p>12 Благаємо ж вас, брати, шануйте тих, що працюють між вами, наставлені над вами в Господі, і тих, що навчають вас,
<p>13 виявляйте до них велику любов за їхню працю. Майте мир у собі.
<p>14 Благаємо ж вас, брати, напоумляйте нероб, підбадьорюйте малодушних, захищайте немічних, будьте терплячі до всіх.
<p>15 Стережіться, щоб ніхто нікому не віддавав злом за зло, але завжди дбайте про добро одне для одного і для всіх.
<p>16 Завжди радійте,
<p>17 невпинно моліться,
<p>18 за все дякуйте: бо це Божа воля в Ісусі Христі щодо вас.
<p>19 Духа не гасіть,
<p>20 пророцтва не нехтуйте,
<p>21 все перевіряйте, держіться добра,
<p>22 стримуйтеся від усього лихого.
<p>23 А сам Бог миру хай уповні освятить вас, і хай непорочно збережуться цілими ваш дух, і душа, і тіло до приходу нашого Господа Ісуса Христа.
<p>24 Вірний той, хто покликав вас, який і здійснить.
<p>25 Брати, моліться і за нас.
<p>26 Привітайте всіх братів святим поцілунком.
<p>27 Заклинаю вас Господом прочитати послання всім братам.
<p>28 Ласка нашого Господа Ісуса Христа з вами. [Аминь].




