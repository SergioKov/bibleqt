<h2></h2>
<h4>



2-е до солунян 1
<p>1 Павло, і Силуан, і Тимофій - Солунскій церкві в Бозі, нашому Батькові, і в Господі Ісусі Христі:
<p>2 ласка вам і мир від Бога нашого Батька і Господа Ісуса Христа.
<p>3 Ми повинні завжди дякувати Богові за вас, брати, як належить, бо ваша віра дуже зростає, і множиться любов кожного з усіх вас одне до одного,
<p>4 тож ми самі хвалимося вами в Божих церквах за ваше терпіння і віру в усіх ваших переслідуваннях і утисках, що їх зазнаєте.
<p>5 Це знак справедливого Божого суду, щоб ви стали гідні Божого Царства, задля якого й терпите.
<p>6 Бо то справедливе перед Богом - віддати утисками тим, що вас утискають,
<p>7 і вам, що терпите утиски, відпочинок з нами, коли з'явиться з неба Господь Ісус з ангелами своєї сили
<p>8 в полум'яному вогні, що дає помсту тим, хто Бога не знає, і не слухає доброї вістки нашого Господа Ісуса.
<p>9 Вони приймуть кару, вічну погибель від Господнього обличчя і від слави його сили,
<p>10 коли прийде того дня прославитися між своїми святими і стати гідним подиву між усіма вірними, бо ви повірили нашому свідченню між вами.
<p>11 За це й молимося завжди за вас, щоб наш Бог учинив вас гідними покликання і міццю наповнив усю добру волю до доброти й діла віри,
<p>12 щоб у вас прославилося ім'я нашого Господа Ісуса, а ви в ньому, за ласкою нашого Бога й Господа Ісуса Христа.



<h4>



2-е до солунян 2
<p>1 Благаємо ж вас, брати, щодо приходу нашого Господа Ісуса Христа, і нашого відходу до нього,
<p>2 щоб ви не спішили дати себе звести розумом, та не жахалися ані духом, ані словом, ані посланням, яке ніби від нас, що наче настав Господній день.
<p>3 Хай ніхто вас не ошукає жодним способом. Бо раніше мусить прийти відступлення, і з'явитися людина - беззаконник, син погибелі,
<p>4 що противиться і підноситься над усе, зване Богом чи святощами; тож у Божому храмі він сяде, [як Бог] і видаватиме себе за Бога.
<p>5 Чи ви не пам'ятаєте, що ще бувши між вами, я вам це казав?
<p>6 І тепер знаєте те, що йому заважає з'явитися вчасно.
<p>7 Бо вже діється таємниця беззаконня: лиш тепер є той, що стримує, доки не буде усунений.
<p>8 І тоді з'явиться беззаконник, якого Господь Ісус уб'є духом своїх вуст і знищить появою свого приходу.
<p>9 Його прихід - за сприянням сатани - буде з усякою силою, і знаками, й фальшивими чудами,
<p>10 з усякою оманою неправди для тих, що гинуть, бо любови до правди вони не прийняли, щоб спастися.
<p>11 І за це Бог посилає їм дію омани, щоб вони повірили в неправду,
<p>12 щоб суд прийняли всі, хто не повірив у правду, а краще уподобали неправду.
<p>13 Ми ж повинні завжди дякувати Богові за вас, брати, улюблені Господом, - адже Бог обрав вас як первістків спасіння на освячення духа та віри в правду;
<p>14 до цього й покликав вас нашою проповіддю доброї вістки, щоб одержали славу нашого Господа Ісуса Христа.
<p>15 Отож, брати, стійте й тримайтеся передань, яких ви навчилися чи то словом, чи нашим посланням.
<p>16 Сам же Господь наш Ісус Христос і Бог [і] наш Батько, що полюбив нас і в ласці дав вічну втіху та добру надію,
<p>17 хай утішить ваші серця і хай зміцнить вас у всякому доброму ділі та слові.



<h4>



2-е до солунян 3
<p>1 Далі, брати, моліться за нас, щоб Господнє слово ширилося і славилося, як і у вас;
<p>2 щоб і ми визволилися від злих та поганих людей, бо віра не для всіх.
<p>3 Вірний є Господь, який зміцнить вас і збереже від лукавого.
<p>4 Сподіваємося ж на Господа за вас, що те, що наказуємо [вам], ви робите і робитимете.
<p>5 Господь же хай спрямує ваші серця до Божої любови та до Христового терпіння.
<p>6 Наказуємо ж вам, брати, ім'ям нашого Господа Ісуса Христа, щоб ви цуралися всякого брата, який в ледарстві живе, а не за переданням, яке одержали ви від нас.
<p>7 Бо самі знаєте, як належить наслідувати нас, що не були у вас без діла,
<p>8 і даром хліба не їли ми ні в кого, а працювали в утомі й напруженні день і ніч, щоб не обтяжити нікого з вас.
<p>9 Не тому, що не маєте влади, але щоб дати себе як приклад вам, щоб ви уподібнилися до нас.
<p>10 Бо коли ми були у вас, то заповідали вам: коли хто не хоче працювати, хай не їсть.
<p>11 Бо чуємо, що деякі між вами без діла ходять, що нічого не роблять, лиш байдикують.
<p>12 Таким наказуємо і благаємо в [нашому] Господі Ісусі Христі, щоб вони мовчки працювали та їли свій хліб.
<p>13 А ви, брати, не втомлюйтеся чинити добро.
<p>14 Коли ж хто не слухає нашого слова, що в посланні, - того затавруйте [і] не спілкуйтеся з ним, хай буде посоромлений.
<p>15 Та не майте його за ворога, а напоумляйте як брата.
<p>16 А сам Господь миру хай завжди дасть вам мир усяким способом. Господь - з усіма вами.
<p>17 Привітання моєю рукою - Павловою, що є знаком у всякім посланні: так пишу я.
<p>18 Ласка нашого Господа Ісуса Христа з усіма вами. [Амінь].



