<h2></h2>
<h4>



2-е Петра 1
<p>1 Симон-Петро, раб і посланець Ісуса Христа, до тих, що одержали віру, рівноцінну нашій, завдяки праведності нашого Бога і Спасителя Ісуса Христа.
<p>2 Ласка вам і мир хай примножаться в пізнанні Бога і нашого Господа Ісуса.
<p>3 Усе те, що потрібне для життя і побожности, подала нам його Божа сила - пізнанням того, хто покликав нас власною славою і чеснотою.
<p>4 Через них даровані нам дорогоцінні та великі обітниці, щоб через них ви стали учасниками Божественної природи, уникнувши світового тління у хтивости.
<p>5 Тому докладіть усе дбання, покажіть у вашій вірі чесноту, а в чесноті - пізнання,
<p>6 в пізнанні - стриманість, у стриманості - терплячість, у терплячості - побожність,
<p>7 у побожності - братерство, а в братерстві - любов.
<p>8 Бо коли це у вас є та примножується, воно не залишить вас без діла та без плоду для пізнання нашого Господа Ісуса Христа.
<p>9 А хто цього не має, той сліпий, короткозорий; він забув про очищення від своїх давніх гріхів.
<p>10 Тому, брати, ревніше старайтеся утвердити ваше покликання та обрання, бо, роблячи це, ніколи не спотикнетеся.
<p>11 Бо так щедро дасться вам вхід до вічного Царства нашого Господа й Спасителя Ісуса Христа.
<p>12 Задля цього буду постійно нагадувати вам про це, хоч ви й знаєте, і впевнені в теперешній правді.
<p>13 Бо вважаю за справедливе, доки я ще в цій оселі, спонукувати вас нагадуванням,
<p>14 знаючи, що невдовзі покину свою оселю, як і Господь наш Ісус Христос оголосив мені.
<p>15 Пильнуватиму, щоб і по моєму відході ви завжди про це пам'ятали.
<p>16 Бо не йдучи за хитрими байками, об'явили ми вам силу та прихід Господа нашого Ісуса Христа, але бувши самовидцями його величі.
<p>17 Бо він прийняв честь і славу від Бога Батька, як до нього від величної слави прийшов такий голос: Це мій Син, мій улюблений, якого я вподобав.
<p>18 І ми, будучи з ним на святій горі, чули цей голос, що зійшов з неба.
<p>19 І маємо певніше пророче слово. Ви добре робите, зважаючи на нього, як на світильник, що сяє в темному місці, доки почне розвиднятися і ранкова зоря засяє у ваших серцях,
<p>20 насамперед знаючи, що жодне пророцтво Писання не допускає власного пояснення.
<p>21 Бо пророцтво ніколи не було з волі людини, але від Бога звіщали мужі, надхнені Святим Духом.



<h4>



2-е Петра 2
<p>1 А були й неправдиві пророки в народі, як і між вами будуть неправдиві вчителі, які внесуть єресі погибелі й відречуться того Владики, що їх викупив, наводячи на себе швидку погибель.
<p>2 І багато хто піде за їхніми розпустами, а через них дорога правди буде зневажена.
<p>3 І в зажерливості вони ловитимуть вас лесними словами. Суд на них віддавна не бариться, а їхня погибель не дрімає.
<p>4 Бо коли Бог не помилував ангелів, що згрішили, в кайданах темряви вкинув до пекла, щоб зберегти на суд,
<p>5 і першого світу не помилував, зберіг восьмого, Ноя, проповідника справедливости, навівши на безбожних світовий потоп,
<p>6 спалив міста Cодом та Гомору, засудивши їх на знищення, і дав як приклад для майбутніх безбожників,
<p>7 а врятував праведника Лота, змученого розбещеним поводженням беззаконних,
<p>8 бо праведник, живучи між ними, бачачи й чуючи безбожні діла, день у день краяв праведну душу;
<p>9 Господь уміє рятувати побожних від спокуси, а неправедних зберігати на день суду для кари,
<p>10 особливо ж тих, що ходять слідом за нечистою тілесною хтивістю і зневажають владу. Вони, зухвалі свавільці, не бояться зневажати слави,
<p>11 тоді як ангели, що силою і міццю більші, не несуть на них зневажливого суду до Господа.
<p>12 Вони, як та нерозумна звірина, що з природи призначена на зловлення і загибель, гудять те, чого не розуміють, і в тлінні своїм зітліють,
<p>13 прийнявши кару як відплату за несправедливість. Вони повсякденні розкоші вважають за щастя; брудні й мерзотні, що насолоджуються своїми оманами, бенкетуючи з вами.
<p>14 Очі повні перелюбу й безнастанних гріхів; вони зваблюють нестійкі душі, маючи серце, привчене до захланности, вони - діти прокляття.
<p>15 Покинувши просту дорогу, вони заблукали, йдучи слідом за Валаамом з Восору, який полюбив несправедливу винагороду,
<p>16 а дістав осуд за своє беззаконня: німа під'яремна ослиця, заговоривши людським голосом, спинила безумство пророка.
<p>17 Вони - безводні джерела та гнані вітром хмари, [імла]; їм приготований морок темряви.
<p>18 Бо висловлюючи марні нісенітниці, вони зваблюють нечистими тілесними хтивостями тих, хто ледве втік від блудників.
<p>19 Вони обіцяють їм волю, самі будучи рабами тління; бо хто ким переможений, той тому і раб.
<p>20 Бо коли ті, що втекли до пізнання нашого Господа і Спасителя Ісуса Христа від нечистоти світу, ними ж знову оплутані, є переможними,- і останнє їм гірше від першого.
<p>21 Бо краще їм було не пізнати дороги праведності, ніж пізнавши, відвернутися від переданої їм святої заповіді.
<p>22 На них справдилася приказка: пес повернувся до своєї блювотини, а свиня, обмившись, валяється в багні.



<h4>



2-е Петра 3
<p>1 Це вже, улюблені, пишу вам друге з послань, в яких нагадуванням розбуджую в вас чисту думку,
<p>2 щоб ви згадали слова, що їх раніше сказали святі пророки, і заповідь Господа й Спасителя, передану вашими апостолами.
<p>3 Насамперед знайте те, що в останні дні прийдуть з насмішками кепкуни, що ходять за своїми пристрастями
<p>4 й кажуть: Де обітниця його приходу? Бо відколи заснули батьки, все лишається так, як від початку творення.
<p>5 Бо ховає від тих, хто цього хоче, що небо було від початку, а земля від води й водою створена Божим словом,
<p>6 через що тодішний світ, потоплений водою, згинув.
<p>7 А сьогоднішнє небо й земля збережені тим самим словом, тримаються для вогню на день суду й на погибель безбожних людей.
<p>8 Хай же одне це не буде приховане від вас, улюблені, що один день у Господа - мов тисяча років, а тисяча років - мов один день.
<p>9 Не бариться Господь з обітницею, як деякі вважають за зволікання, але є довготерпеливим з нами, не бажаючи, щоб хтось загинув, щоб усі прийшли до каяття.
<p>10 А Господній день прийде, як злодій [у ночі], коли з гуркотом небо мине, а стихії розпечені розтопляться, і земля та ті діла, що на ній, погорять.
<p>11 Коли все це буде так знищене, то якими треба бути в святому житті й побожності вам,
<p>12 що чекаєте й прагнете скорого приходу Божого дня, в якім небо, палаючи, зникне, а палаючі стихії розтопляться?
<p>13 Ми за його обітницею чекаємо нового неба й нової землі, в яких живе праведність.
<p>14 Тому, улюблені, очікуючи цього, постарайтеся, щоб він знайшов вас чистими й неоскверненими в мирі.
<p>15 А довготерпіння нашого Господа вважайте за спасіння, як і улюблений наш брат Павло, за даною йому мудрістю, написав вам;
<p>16 як і в усіх посланнях, де він про це говорить. У них є дещо важко зрозуміле, що ненавчені та нестійкі перекручують, як і інші писання - собі на власну погибель.
<p>17 Тож ви, улюблені, насамперед знаючи, стережіться, щоб не були ви зведені оманою безбожних, і не відійшли від своєї непохитности,
<p>18 але зростайте у ласці й пізнанні нашого Господа і Спасителя Ісуса Христа. Йому слава і нині, і в день вічний. Амінь.



