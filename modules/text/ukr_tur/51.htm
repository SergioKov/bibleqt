<h2></h2>
<h4>



Вiд Марка 1
<p>1 Початок Єванґелії Сина Божого Ісуса Христа.
<p>2 Як написано в пророка Ісаї: Ось я посилаю ангела мого перед обличчя Твоє, який приготує дорогу Твою [перед Тобою];
<p>3 голос того, що закликає в пустині: Приготуйте дорогу Господню, вирівняйте стежки Його.
<p>4 Так Іван Хреститель був у пустині і проповідував хрещення - для покаяння на відпущення гріхів.
<p>5 І приходили до нього з усієї Юдейської землі, і єрусалимці - та хрестилися всі ним у ріці Йордані, визнаючи свої гріхи.
<p>6 Був Іван одягнений в убрання з верблюжої шерсті, мав шкіряний пояс на стегнах своїх, а їв сарану та дикий мед.
<p>7 І проповідував, кажучи: Слідом за мною йде сильніший за мене, якому я не годен, нахилившись, розв'язати ремінця від сандалів.
<p>8 Я хрестив вас водою, а він хреститиме вас Духом Святим.
<p>9 Сталося, що тими днями прийшов Ісус із Назарета Галилейського та хрестився від Івана в Йордані.
<p>10 Виходячи з води, побачив, що розкрилося небо і Дух, що, як голуб, сходив на нього;
<p>11 і голос пролунав з неба: Ти мій улюблений Син, якого я вподобав.
<p>12 Відразу Дух виводить Його в пустиню.
<p>13 Був він у пустині сорок днів, спокушуваний сатаною, і перебував серед звірів і ангели служили Йому.
<p>14 Після того, як виданий був Іван, прийшов Ісус до Галилеї, проповідуючи Євангелію [Царства Божого],
<p>15 кажучи, що сповнився час, наблизилося Царство Боже: Покайтеся і віруйте в Євангелію.
<p>16 А коли проходив біля Галилейського моря, побачив Симона й Андрія, Симонового брата, що закидали невода в море, бо були рибалками.
<p>17 Сказав їм Ісус: Ходіть слідом за мною, я зроблю вас ловцями людей.
<p>18 Негайно, покинувши сіті, вони пішли за ним.
<p>19 Пройшовши трохи далі, побачив Якова Зеведеєвого та його брата Івана, що були в човні та лагодили ятір,
<p>20 і відразу покликав їх. Полишивши свого батька Зеведея в човні з наймитами, вони пішли за ним.
<p>21 Приходять до Капернаума, і зараз же в суботу, ввійшовши до синаґоґи, почав навчати.
<p>22 Дивувалися з науки Його, бо він навчав їх як такий, що має владу, а не як книжники.
<p>23 І якраз був у їхній синаґозі чоловік, одержимий нечистим духом, і він закричав,
<p>24 кажучи: Що тобі до нас, Ісусе Назарянине? Чи ти прийшов вигубити нас? Знаю, хто ти є - Святий Божий. 
<p>25 І погрозив йому Ісус, кажучи: Замовкни і вийди з нього.
<p>26 Стряс його нечистий дух, закричав дужим голосом [і] вийшов з нього.
<p>27 Жахнулися всі так, що питали один одного, кажучи: Що це? Нове навчання із владою! Навіть нечистим духам наказує, і вони слухають Його.
<p>28 І враз пішла чутка про нього всюди, по всій Галилейській землі.
<p>29 Незабаром, залишивши синаґоґу, прийшов він із Яковом та Іваном до хати Симона й Андрія.
<p>30 А Симонова теща лежала в гарячці; тож Йому негайно сказали про неї.
<p>31 Він підійшов, і взявши за руку, підвів її; і залишила її гарячка; вона почала слугувати їм.
<p>32 А як звечоріло, коли вже зайшло сонце, поприносили до нього всіх недужих та біснуватих.
<p>33 Усе місто зібралося перед дверима.
<p>34 І він вилікував багатьох хворих на різні недуги, вигнав численних бісів, не давав бісам говорити, бо знали Його, [що він Христос].
<p>35 А вранці, ще затемна, вставши, вийшов та пішов у самотнє місце і там молився.
<p>36 І поспішили за ним Симон і ті, що з ним;
<p>37 знайшли Його та й кажуть Йому: Усі тебе шукають.
<p>38 А він відповів їм: Ходімо в інші місця, до сусідніх сіл [та міст], щоб і там проповідувати, бо на те я й прийшов.
<p>39 І він пішов, проповідуючи в їхніх синаґоґах по всій Галилеї та виганяючи бісів.
<p>40 Приходить до нього прокажений, благає Його і, впавши на коліна, каже Йому: Якщо хочеш, можеш очистити мене.
<p>41 Змилосердився він, простягнувши руку, доторкнувся до нього та й каже Йому: Хочу - стань чистим!
<p>42 І вмить зійшла з нього проказа і він очистився.
<p>43 І, погрозивши йому, зараз відіслав його,
<p>44 суворо наказавши: Гляди ж, нікому нічого не кажи, але піди та покажися священикові і занеси за своє очищення те, що велів Мойсей, - їм на свідчення.
<p>45 А той, вийшовши, почав багато оповідати й розголошувати про ту справу, тож більше не міг він відкрито увійти до міста, але перебував віддалік, у потаємних місцях, і приходили до нього звідусіль.



<h4>



Вiд Марка 2
<p>1 Коли через кілька днів прийшов знову до Капернаума, поширилася чутка, що він удома.
<p>2 І зібралося багато людей, так що не вміщалися навіть коло дверей, а він виголошував їм слово.
<p>3 І приходять до нього, несучи спаралізованого, якого несло четверо.
<p>4 Не маючи змоги наблизитися до нього через натовп, розкрили дах над місцем, де він був, і, зробивши діру, звісили ліжак, на якому лежав паралізований.
<p>5 Побачивши їхню віру, Ісус каже спаралізованому: Дитино, відпускаються твої гріхи!
<p>6 Були там деякі книжники, що сиділи й думали в серцях своїх:
<p>7 Чому він так каже? Зневажає Бога; хто ж може відпускати гріхи, крім самого Бога?
<p>8 І тут же Ісус, зрозумівши своїм духом, що вони так думають у собі, каже їм: Що це ви думаєте в серцях ваших?
<p>9 Що легше - сказати паралізований: Відпускаються тобі гріхи чи сказати: Встань, візьми свої носилки та йди собі?
<p>10 Але щоб ви знали, що Син Людський має владу відпускати гріхи на землі, каже паралізований:
<p>11 Кажу тобі, встань, візьми ліжко своє і йди до своєї оселі.
<p>12 І той тут же встав, узявши ліжко, вийшов перед усіма так, що всі дивувалися; і славили Бога, кажучи: Ніколи ще такого ми не бачили.
<p>13 Він вийшов знову до моря, і увесь нарід ішов до нього. І він навчав їх.
<p>14 А переходячи, побачив Левія Алфеєвого, що сидів на митниці, і каже йому: Іди за мною. Той устав і пішов за ним.
<p>15 Коли він сидів за столом у його оселі, багато митників та грішників сиділо за столом з Ісусом та з Його учнями, бо було їх чимало, і вони ходили за ним.
<p>16 І книжники фарисейські, побачивши, що він їсть з митниками та грішниками, казали Його учням: Чому він їсть з митарями та грішниками?
<p>17 Почувши це, Ісус каже їм: Не здорові, а хворі потребують лікаря; я прийшов кликати не праведників, а грішників.
<p>18 А учні Іванові та фарисеї постили. І приходять вони й кажуть Йому: Чому учні Іванові та учні фарисейські постять, а твої учні не постять?
<p>19 Ісус сказав їм: Чи можуть весільні гості постити, коли з ними молодий? Доки мають із собою молодого, не можуть постити.
<p>20 А прийдуть дні, коли заберуть від них молодого; отоді в ті дні й поститимуть.
<p>21 Ніхто не пришиває латки з небіленого полотна до старого одягу, бо інакше нове відірветься від старого, і дірка стане ще гірша.
<p>22 І ніхто не вливає нового вина в старі бурдюки, бо інакше вино порве бурдюки - і тоді й вино пропаде, й бурдюки; але нове вино вливають у нові бурдюки.
<p>23 Як переходив він у суботу через засіяні ниви, Його учні почали на ходу зривати колоски.
<p>24 А фарисеї казали Йому: Поглянь-но, що вони роблять у суботу те, чого не слід?
<p>25 А він каже їм: Чи ви ніколи не читали, що зробив Давид, маючи потребу, бо ж зголоднів сам і ті, що були з ним?
<p>26 Як увійшов до Божого дому - за архиєрея Авіятара - і з'їв хліби принесення, що їх не можна було їсти нікому, крім священиків, і дав тим, що були з ним?
<p>27 І сказав їм: Суботу встановлено для людини, а не людину для суботи,
<p>28 тому Син Людський є владикою і суботи.



<h4>



Вiд Марка 3
<p>1 І ввійшов знову до синаґоґи. І був там чоловік, що мав суху руку.
<p>2 І стежили за ним, чи оздоровить його в суботу, щоб Його звинуватити.
<p>3 І каже чоловікові, що мав суху руку: Стань посередині.
<p>4 А їм каже: В суботу годиться робити добро чи робити зло, душу врятувати чи згубити? Вони ж мовчали.
<p>5 І глянувши на них із гнівом, засмучений закам'янілістю їхнього серця, каже чоловікові: Простягни руку! Той простягнув і його рука одужала.
<p>6 І вийшли фарисеї і зараз же з іродіянами радили раду проти нього, як Його знищити.
<p>7 А Ісус відійшов зі своїми учнями до моря, і велика юрба пішла за Ним із Галилеї та з Юдеї,
<p>8 з Єрусалима та з Ідумеї, з Зайордання та з Тира й Сидона. Великий натовп, почувши, що робив він, прийшов до нього.
<p>9 І сказав своїм учням, щоб приготували човен, аби нарід не тиснув на нього;
<p>10 бо він воздоровив багатьох, тож ті, що мали недуги, кидалися на нього, щоб до нього доторкнутися.
<p>11 І нечисті духи, коли бачили Його, падали долілиць перед ним і кричали, кажучи: Ти Син Божий!
<p>12 Він суворо наказав їм, щоб не виявляли Його.
<p>13 І виходить на гору і кличе тих, кого сам хотів, і вони прийшли до нього.
<p>14 Він призначив дванадцятьох, яких назвав апостолами, щоб були при ньому, і щоб посилати їх проповідувати;
<p>15 щоб мали владу виганяти бісів. І призначив дванадцятьох;
<p>16 дав Симонові ймення Петро;
<p>17 і Якову Зеведеєвому та Іванові, братові Якова, дав імення Воанергес, тобто сини грому;
<p>18 і Андрія, і Пилипа, і Вартоломія, і Матвія, і Тому, і Якова Алфеєвого, і Тадея, і Симона Кананіта,
<p>19 і Юду Іскаріотського, що й видав Його.
<p>20 І приходить додому; і знову збирається юрба, тож не могли вони навіть хліба з'їсти.
<p>21 Коли його рідні почули, то вийшли, щоб узяти його, бо казали, що він не при собі.
<p>22 А книжники, що поприходили з Єрусалима, казали, що він має Вельзевула і що бісівським князем бісів виганяє.
<p>23 І, покликавши їх, Він промовляв їм у притчах: Як може сатана сатану виганяти?
<p>24 І коли царство проти себе поділиться, не може встояти те царство;
<p>25 і коли дім проти себе поділиться, не може встояти той дім.
<p>26 І коли сатана повстав проти себе самого й поділився, не може встояти, але то його кінець.
<p>27 Ніхто не може пограбувати добро дужого, вдершись до його дому, якщо спершу не зв'яже дужого, і лише тоді пограбує його дім.
<p>28 Щиру правду кажу вам, що всі гріхи й огуди відпустяться людським синам, хоч скільки б вони не богозневажали;
<p>29 а хто зневажатиме Святого Духа, той не матиме відпущення довіку, а підпаде під вічний осуд.
<p>30 Бо ж казали: Він має нечистого духа.
<p>31 І приходять Його мати та Його брати і, стоячи надворі, послали до нього, кличучи Його.
<p>32 І сидів натовп довкола нього. І кажуть Йому: Ось твоя мати, і твої брати, і твої сестри надворі шукають тебе.
<p>33 А він у відповідь їм каже: Хто моя мати та мої брати?
<p>34 І, поглянувши довкола себе на тих, що сиділи, каже: Ось моя мати та мої брати.
<p>35 Бо хто виконає Божу волю, той мені брат, і сестра, і мати.



<h4>



Вiд Марка 4
<p>1 І знову почав навчати біля моря. І зібралася до нього велика юрба, так, що він сам, увійшовши до човна, сидів на морі, а ввесь натовп був край моря, на землі.
<p>2 І навчав їх багато притчами і казав їм у Своєму навчанні:
<p>3 Слухайте. Ось вийшов сіяч сіяти.
<p>4 І коли сіяв, одне зерно впало на дорогу, і налетіли птахи та з'їли його.
<p>5 І друге впало на кам'янистий ґрунт, де земля була не глибокою, і зараз зійшло, бо не мало глибокої землі,
<p>6 а як сонце зійшло, прив'яло і, не маючи коріння, засохло.
<p>7 А інше впало між терен, і вигнався терен і заглушив його, і воно не дало плоду.
<p>8 Ще інше впало на добру землю і дало паросток, що зійшов та ріс; і приносило плід одне в тридцять, одне в шістдесят, і одне в сто разів.
<p>9 І сказав: Хто має вуха, щоб слухати, хай слухає!
<p>10 І як лишився на самоті, ті, що були з ним із дванадцятьма, запитали Його про ці притчі,
<p>11 і він відповів їм: Вам дано таємницю Божого Царства; а тим, що осторонь, усе роз'яснюється в притчах,
<p>12 щоб оком бачили - і не розуміли; вухом слухали - і не зрозуміли; щоб коли вони не навернулися, не простилися б гріхи їхні!
<p>13 І каже їм: Невже ви не зрозуміли цієї притчі? А як же зрозумієте всі притчі?
<p>14 Сіяч сіє слово.
<p>15 Ось ті, що на дорозі, де сіється слово; і коли почують, зараз же приходить сатана і забирає слово, посіяне в них.
<p>16 А це ті, що на каміннім грунті посіяні; коли почують слово, то зараз же з радістю приймають його;
<p>17 а не мають в собі кореня і нестійкі; щойно настане утиск або переслідування за слово, тут же спокушаються.
<p>18 А це ось ті, що сіяні в тернях: вони чують слово;
<p>19 а клопоти світу й омана багатства та інших бажань, входячи, глушать слово - і стає воно безплідним.
<p>20 А ось ті, що сіяні на добрій землі; чують слово, і приймають, і приносять плід: один у тридцять, і один у шістдесят, і один у сто разів.
<p>21 І казав їм: Чи приносять світильник, щоб поставити під посудину чи під ліжко? Чи щоб поставити у свічник?
<p>22 Бо нема нічого захованого, що б не виявилося, і нема таємного, яке не розкрилося б.
<p>23 Якщо хто має вуха, щоб слухати, хай слухає.
<p>24 І казав їм: Вважайте на те, що чуєте. Якою мірою міряєте, буде й вам відміряно, і додасться вам.
<p>25 Бо хто має, - дасться йому; а хто не має, то й те, що має, забереться в нього.
<p>26 І казав: Таким є Боже Царство: як той чоловік, що сіє насіння в землю;
<p>27 і чи спить, чи встає вночі та вдень, а насіння сходить і росте, а як, - не знає він.
<p>28 З себе самої земля родить: спершу стебло, потім колос, а тоді - повно пшениці в колосі.
<p>29 Коли ж доспіє плід, тут же посилає серпа, бо настали жнива.
<p>30 І казав: До чого уподібнимо Боже Царство? Або до якої притчі прирівняємо його?
<p>31 Воно - як зерно гірчиці; коли сіється в землю, є найменшим з усіх земних насінь, що на землі;
<p>32 а коли посіяне виростає, то стає більшим від усякого зілля і дає гілля таке велике, що в його затінку може загніздитися птаство небесне.
<p>33 І баготьма притчами говорив їм слово, як вони могли сприйняти;
<p>34 без притчі ж не говорив їм; а окремо пояснював усе своїм учням.
<p>35 І каже їм того дня, як настав вечір: Переправимося на той бік.
<p>36 Відпустивши натовп, взяли Його, коли був у човні. Там були й інші човни.
<p>37 І знялася велика буря, хвилі заливали човен, так що вже наповнювався човен.
<p>38 А він був сам на кермі, на подушці спав. І будять Його й кажуть Йому: Учителю, чи тобі байдуже, що гинемо?
<p>39 Вставши, приказав вітрові й сказав морю: Замовкни, вщухни. І улігся вітер, і настала велика тиша.
<p>40 Сказав їм: Чому ви такі лякливі? Невже не маєте віри?
<p>41 І злякалися великим страхом та й говорили один одному: Хто ж він такий, що і вітер і море Йому підкоряються?



<h4>



Вiд Марка 5
<p>1 І перепливли на другий бік моря до землі Гадаринів.
<p>2 Щойно вийшов він із човна, тут же перестрів Його чоловік з гробниць, що мав духа нечистого.
<p>3 Жив він у тих гробницях, і ніхто не міг його скувати й ланцюгами, 
<p>4 бо коли часто в'язали його путами і кайданами, та він розривав кайдани і нищив пута, і ніхто не міг його приборкати;
<p>5 і завжди, ніч і день, був у гробницях і в горах, кричав і бився об каміння.
<p>6 Та, побачивши Ісуса здаля, побіг і вклонився Йому.
<p>7 І закричавши сильно, каже: Що тобі до мене, Ісусе Сину Бога Всевишнього? Заклинаю тебе Богом, не муч мене!
<p>8 Бо говорив йому: Нечистий душе, вийди з людини!
<p>9 І питав його: Яке твоє ім'я? Каже: Леґіон моє ім'я, бо нас багато.
<p>10 І дуже благав Його, щоб не виганяв їх звідси.
<p>11 Паслося там на горі велике стадо свиней.
<p>12 Просили Його, кажучи: Пошли нас у свиней, щоб у них увійшли ми.
<p>13 І дозволив їм. І повиходили нечисті духи, увійшли в свиней; кинулося стадо з кручі в море, - десь зо дві тисячі, - і втопилося в морі.
<p>14 А ті, що пасли, втекли й сповістили в місті і в селах; і вийшли побачити, що сталося.
<p>15 Приходять до Ісуса, бачать біснуватого - того, що мав леґіона, - який сидить зодягнений, при своїм розумі, - і злякалися.
<p>16 Розповіли ж їм очевидці, що сталося з біснуватим, і про свиней.
<p>17 І почали благати Його відійти від їхньої землі.
<p>18 Як увійшов він до човна, то просив Його біснуватий, щоб бути з ним.
<p>19 І не дозволив йому, але сказав йому: Іди до своєї оселі, до своїх, сповісти їм, що тобі Господь зробив, як змилосердився над тобою.
<p>20 І пішов він та й почав проповідувати у Десятимісті про те, що зробив йому Ісус; і всі дивувалися.
<p>21 Як переплив Ісус човном знову на другий бік, зібралася численна юрба довкола нього; і він був біля моря.
<p>22 Приходить один із старшин синаґоґи на ім'я Яір і, побачивши Його, падає до ніг,
<p>23 і дуже просить кажучи: Донька моя при смерті. Якби ж ти Прийшов й поклав на неї руки, щоб урятувалася й жила.
<p>24 І пішов з ним. За ним ішов великий натовп, тиснув Його.
<p>25 І жінка, що страждала від кровотечі дванадцять років
<p>26 та багато натерпілася від численних лікарів, - витратила все своє майно і жодного полегшення не мала, але стало їй ще гірше, -
<p>27 почувши про Ісуса, підійшла в натовпі ззаду й доторкнулася до Його одягу.
<p>28 Говорила, що якщо лиш доторкнуся до Його одягу, - видужаю.
<p>29 І тут же припинилася її кровотеча і відчула в тілі, що вилікувалася від хвороби.
<p>30 Тієї ж миті Ісус відчув у собі, що сила вийшла з нього; обернувшись до натовпу, казав: Хто доторкнувся до мого одягу?
<p>31 Говорили Йому Його учні: Ти ж бачиш, що натовп тіснить тебе, і питаєш: Хто доторкнувся до мене?
<p>32 І оглядався, щоб побачити ту, яка це зробила.
<p>33 Жінка ж, злякавшись і тремтячи, знаючи, що сталося з нею, прийшла і впала перед ним, сказала Йому всю правду.
<p>34 Він же сказав до неї: Дочко, віра твоя врятувала тебе, іди з миром і будь здоровою від своєї недуги.
<p>35 Коли він ще говорив, приходять від старшини синаґоґи та й кажуть, що донька твоя померла, навіщо ще турбувати Учителя?
<p>36 Ісус, почувши мовлене, каже старшому синаґоґи: Не бійся, тільки віруй.
<p>37 І не дозволив, щоб за ним хтось ішов, за винятком Петра, Якова й Івана - брата Якова.
<p>38 І приходять у дім старшого синаґоґи; бачить сум'яття і тих, що дуже плакали й голосили.
<p>39 Увійшовши, каже їм: Чому метушитеся і плачите? Дівчина не померла, а спить.
<p>40 І сміялися з нього. Він же, провівши всіх, бере батька й матір дівчини та тих, що були з ним, і входить туди, де лежало дівча.
<p>41 І, взявши дівчину за руку, каже їй: Таліта кум, - що в перекладі означає: Дівчино, кажу тобі, встань!
<p>42 І вмить підвелася дівчина й ходила, бо мала дванадцять років. І жахнулися одразу від великого дива.
<p>43 Та наказав їм дуже, щоб ніхто не довідався про це. І звелів дати їй їсти.



<h4>



Вiд Марка 6
<p>1 Вийшов звідти, приходить до свого рідного краю, а за ним ідуть Його учні.
<p>2 І як настала була субота, почав навчати в синаґозі; а численні слухали й дивувалися, кажучи: Звідки в нього це, і що за мудрість дана Йому, і що за чуда творяться Його руками?
<p>3 Хіба він не тесля, не син Марії та не брат Якова, Йосії, Юди і Симона? І чи не Його сестри посеред нас? І спокушалися через нього.
<p>4 А Ісус їм відповідав, що пророк не лишається без пошани, хіба лишень у своїм ріднім краї, серед своїх рідних і в своїм домі.
<p>5 І не міг там жодного чуда зробити, тільки оздоровив кількох недужих, поклавши на них руки.
<p>6 І дивувався їхньому невірству. І обходив села довколишні, навчаючи.
<p>7 Закликавши дванадцятьох, почав посилати їх по двох, даючи їм владу над нечистими духами.
<p>8 Сказав їм, щоб нічого не брали в дорогу - тільки один жезл: [ані палиці,] ані хліба, ані торби, ані мідяків у пояс,
<p>9 але щоб взули сандалі і не зодягалися в дві одежі.
<p>10 Говорив їм: Куди лишень ввійдете до хати, там будьте, доки не вийдете звідти.
<p>11 І коли б в якомусь місці не прийняли вас і не послухали вас, то, виходячи звідти, обтрусіть порох з ніг - як свідчення проти них. [Щиру правду кажу вам - легше буде Содомові й Гоморрі в день судний, ніж містові тому].
<p>12 Вийшовши, проповідували, щоб покаялися,
<p>13 виганяли численних бісів, а багатьох недужих помазували оливою - і зцілювали.
<p>14 Почув був цар Ірод, бо відоме стало Його ім'я; говорив, що це Іван Хреститель з мертвих устав, тому й такі сили нуртують у ньому.
<p>15 Інші ж казали, що це Ілля. Ще інші вважали, що то пророк або один із пророків.
<p>16 Почувши, Ірод сказав: Той Іван, якому я відтяв голову, це він воскрес.
<p>17 Бо Ірод, пославши, схопив був Івана, посадив його у в'язницю - через Іродіяду, дружину свого брата Пилипа, бо з нею одружився.
<p>18 Бо Іван сказав Іродові: не годиться тобі мати за жінку дружину свого брата.
<p>19 Іродіяда гнівалася на нього, захотіла його вбити, та не могла.
<p>20 Бо Ірод боявся Івана, знаючи його як чоловіка праведного й святого, охороняв його; слухаючи, дуже непокоївся, але слухав з насолодою. 
<p>21 Як настав догідний день, коли Ірод з нагоди дня свого народження влаштував вечерю для своїх вельмож, тисячних, галилейських старшин,
<p>22 ввійшла донька Іродіяди і танцювала; догодила Іродові й тим, що сиділи з ним при столі. Сказав цар дівчині: Проси в мене, чого тільки хочеш, і дам тобі.
<p>23 І заприсягався їй: Чого тільки попросиш у мене, дам тобі, хоч би й півцарства мого.
<p>24 Вийшла та спитала в матері: Чого попросити? Вона сказала: Голови Івана Хрестителя.
<p>25 І тут же притьмом підійшла до царя, попросила, кажучи: Хочу, щоб негайно дав мені ти на полумиску голову Івана Хрестителя.
<p>26 Засмутився цар, але через клятву і тих, що сиділи при столі, не захотів їй відмовити.
<p>27 Тут же цар послав ката, наказав принести його голову. Той пішов, відрубав його голову у в'язниці
<p>28 і приніс його голову на полумиску, дав дівчині, а дівчина піднесла її своїй матері.
<p>29 І коли його учні почули, то прийшли, взяли тіло і поклали його до гробниці.
<p>30 Посходилися апостоли до Ісуса і сповістили Йому про все - скільки зробили і що навчили.
<p>31 І каже їм: Підіть самі подалі від люду, на самоту та відпочиньте трохи. Бо таки багато було тих, що приходили й відходили, навіть не було коли підкріпитися.
<p>32 І віддалилися човном на самоту у відлюдне місце.
<p>33 Та побачили їх, як пливли, пізнав їх багато хто. Пішки збіглися туди з усіх міст, випередили їх.
<p>34 Вийшовши, побачив Ісус численний натовп, змилосердився над ними; були так, як ті вівці, що не мають пастуха, і почав їх багато навчати.
<p>35 Минуло багато часу і учні, приступивши до нього, говорили, що місце відлюднє, а час уже пізній,
<p>36 тож відпусти їх, щоб пішли до навколишніх сіл і слобід та купили собі чогось їсти.
<p>37 Він же, відповівши, сказав їм: Дайте ви їм їсти. І відповідають Йому: Чи, піти, маємо купити за двісті динаріїв хліби і дати їм їсти?
<p>38 Він же каже їм: Скільки хлібів маєте? Ідіть подивіться. І дізнавшись, кажуть: П'ять і дві рибини.
<p>39 І звелів їм посадити всіх гуртами на зеленій траві.
<p>40 Посідали група за групою по сто та по п'ятдесят.
<p>41 Узявши п'ять хлібів та дві рибини, поглянувши на небо, поблагословив і розломив хліби і давав учням своїм, щоб клали перед ними, а обидві рибини всім розділив.
<p>42 Усі їли й наситилися,
<p>43 а зібрали з того, що лишилося, та з риб - дванадцять повних кошиків. 
<p>44 А тих, що споживали хліб, було із п'ять тисяч душ.
<p>45 І тут же змусив своїх учнів сісти в човен і плисти на той бік до Витсаїди раніше за нього, а він тим часом відпустить натовп.
<p>46 Відпустивши, пішов на гору помолитися.
<p>47 Як настав вечір, човен був серед моря, а він сам - один на суходолі.
<p>48 Побачивши, що втомилися від веслування, - бо вітер дув проти них, - біля четвертої сторожі ночі підійшов до них, йдучи морем, і хотів їх поминути.
<p>49 Вони ж, побачивши, що він іде морем, подумали, що це привид, і закричали;
<p>50 бо всі Його побачили й стривожились. І тут же заговорив до них, і каже ім: Сміливіше, це я, не бійтеся.
<p>51 Увійшов до них у човен - і вітер ущух.
<p>52 А вони подумки все ще жахалися, бо не зрозуміли чуда з хлібами, оскільки серце їх було закам'янілим.
<p>53 Перепливши, прибули до Генезаретської землі, й причалили.
<p>54 Як вийшли з човна, [люди] відразу впізнавши Його;
<p>55 оббігли всю ту околицю і почали на ношах приносити хворих - скрізь, де б він не з'явився.
<p>56 І куди б не входив, - до сіл, міст, поселень, - скрізь клали на перехрестях доріг недужих і благали Його, щоб хоч до краю Його одягу доторкнутися; ті, що доторкалися до нього, видужували.



<h4>



Вiд Марка 7
<p>1 Зібралися до нього фарисеї та деякі з книжників, що прийшли з Єрусалима.
<p>2 Помітили, що деякі з Його учнів їли хліб нечистими, тобто немитими, руками.
<p>3 Бо фарисеї і всі юдеї не їдять, якщо добре не вимиють рук, як то заповідали їхні предки;
<p>4 повернувшись із торгу, поки не обмиються, не їдять. Є й багато чого іншого, що вони прийняли: миття чашок, глечиків, мідного посуду, ліжок.
<p>5 Питають Його фарисеї і книжники: Чому твої учні не тримаються традицій предків і немитими руками їдять хліб?
<p>6 Він сказав їм: Добре Ісая пророкував про вас, лицемірів, як написано: Цей нарід устами мене шанує, а серце його далеке від мене; даремно ж
<p>7 шанують мене, навчаючи наук людських заповідей.
<p>8 Залишивши Божу заповідь, ви тримаєтесь людських передань: [миєте глечики й чашки й робите багато такого іншого.]
<p>9 Говорив їм: Хитро-мудро відкидаєте ви Божу заповідь, аби лишень зберегти передання ваші.
<p>10 Мойсей сказав: Шануй свого батька і свою матір; іще: Хто проклинає батька або матір, хай помре смертю.
<p>11 Ви ж кажете: Якщо хто скаже батькові або матері: це корван, тобто дар, те, що ви мали б одержати від мене;
<p>12 то вже після цього дозволяється нічого не робити для батька чи для матері,
<p>13 переступаєте Боже слово - отим вашим переданням, яке ви ж і встановили. І робите багато інших подібних речей.
<p>14 Знову покликав людей та казав їм: Послухайте мене всі і зрозумійте.
<p>15 Нічого немає поза людиною, що входило б у неї і робило б її нечистою; але те, що виходить з неї, - оте людину й опоганює.
<p>16 [Якщо хто має вуха, хай слухає.]
<p>17 І коли від люду ввійшов він до оселі, то учні запитали Його про притчу.
<p>18 Каже їм: Невже й ви такі некмітливі? Чи не розумієте, що все, що ззовні входить у людину, не може зробити її нечистою,
<p>19 бо воно не йде до серця, а в живіт, потім виходить, очищуючи всяку їжу?
<p>20 Казав ще: Що виходить від людини, те її робить нечистою.
<p>21 З середини, з людського серця виходять злі думки, перелюби, розпуста, вбивства,
<p>22 крадіжки, захланність, лукавства, омана, безсоромність, заздрість, огуда, гордощі, безглуздя.
<p>23 Усе це зло з середини виходить і людину опоганює.
<p>24 Підвівшись, пішов звідти в землі Тирські [і Сидонські]. Увійшов до хати; не хотів, щоб хтось довідався, але не зміг утаїтися.
<p>25 Щойно почула про нього жінка, дочка якої мала нечистого духа, прийшла й припала до Його ніг;
<p>26 жінка була поганської віри, родом сирофінікійка; благала Його, щоб вигнав біса з її дочки.
<p>27 Сказав їй: Нехай спочатку наситяться діти, бо негаразд відібрати хліб у дітей і кинути щенятам.
<p>28 А вона у відповідь каже Йому: Господи, але ж і щенята під столом їдять кришки від дітей.
<p>29 Сказав їй: За це слово іди, біс уже вийшов з твоєї дочки.
<p>30 Коли вона прийшла додому, то побачила, що біс вийшов з дочки і та лежала на ліжку.
<p>31 Залишивши околиці Тира й Сидона, знову прийшов до Галилейського моря в околиці Десятимістя.
<p>32 Приводять до нього глухого й німого, просять Його, щоб поклав на нього руку.
<p>33 Відвівши його набік від юрби, поклав свої пальці в вуха його і, плюнувши, доторкнувся до його язика;
<p>34 поглянувши на небо, зідхнув та й каже йому: Еффата, тобто: Відкрийся.
<p>35 Вмить відкрилися його вуха, і спав параліч з його язика - і заговорив правильно.
<p>36 Наказав, щоб нікому про це не говорили. Та чим більше забороняв, тим більше вони розголошували.
<p>37 І надзвичайно дивувалися, кажучи: Усе добре робить - глухим дає слух, німим - мову.



<h4>



Вiд Марка 8
<p>1 У ті дні, як було дуже багато людей і не мали чого їсти, покликав учнів і каже їм:
<p>2 Жаль мені їх, бо вже три дні перебувають зі мною, а не мають чого їсти;
<p>3 коли відпущу їх голодними додому, пристануть у дорозі, бо деякі з них прийшли здалека.
<p>4 І відповіли Йому Його учні: звідкіля в цій глушині хтось зможе їх хлібом наситити?
<p>5 Запитав їх: Скільки маєте хлібів? Вони ж сказали: Сім.
<p>6 Велить юрбі розсістися на землі, і, взявши сім хлібів, віддав хвалу, переломив і дав своїм учням, щоб передавали. І роздали людям.
<p>7 Мали також трохи риби; Він її поблагословив і сказав теж роздати.
<p>8 Їли - наситилися, і залишилося сім кошів недоїденого.
<p>9 А було людей щось із чотири тисячі. І відпустив їх.
<p>10 Відразу ввійшовши до човна з учнями, прибув до Далманутської землі.
<p>11 Вийшли фарисеї і почали сперечатися з ним, вимагати знака з неба, щоб випробувати Його.
<p>12 Зідхнувши своїм духом, каже: Чому оцей рід знаку шукає? Щиру правду кажу вам, що не буде дано цьому родові знаку.
<p>13 Залишивши їх, сів знову [до човна] і відбув на другий бік.
<p>14 І забули вони взяти хліби і, крім однієї хлібини, не мали нічого з собою в човні.
<p>15 Остерігав їх, кажучи: Глядіть, стережіться закваски фарисейської та закваски Іродової.
<p>16 А ті все говорили між собою, що хліба не мають.
<p>17 Знаючи це, каже їм: Чому думаєте, що хліба не маєте? Чи й досі не знаєте, чи ще не розумієте? І ваше серце скам'яніло?
<p>18 Маючи очі, не бачите, маючи вуха, не чуєте? Чи не пам'ятаєте,
<p>19 як я п'ять хлібів переломив на п'ять тисяч, то скільки повних кошів недоїденого зібрали? Кажуть Йому: Дванадцять.
<p>20 А як сім на чотири тисячі, то скільки повних кошиків шматків зібрали? Кажуть: Сім.
<p>21 Тоді він каже їм: То й ще не розумієте?
<p>22 Приходять до Витсаїди. І приводять до нього сліпого, благають, щоб доторкнувся до нього.
<p>23 Взявши сліпого за руку, вивів його за село; послинивши йому очі, поклав руки на нього, запитав: Щось бачиш?
<p>24 І поглянувши, каже: Бачу, люди мов дерева, і бачу що ходять.
<p>25 Потім знову поклав руки на його очі - і тоді прозрів, одужав, побачив усе ясно.
<p>26 Відіслав його додому, кажучи: До села не входь, [не розповідай нікому в селі].
<p>27 Пішов Ісус з учнями до сіл Кесарії Пилипової; дорогою розпитував своїх учнів, кажучи їм: За кого мене люди вважають?
<p>28 Вони відповіли, кажучи, що одні за Івана Хрестителя, інші - за Іллю, ще інші - за одного з пророків.
<p>29 І ще спитав їх: А ви ж за кого мене маєте? Обізвався Петро та й каже Йому: Ти є Христос.
<p>30 Тоді суворо наказав їм, щоб нікому не розповідали про нього.
<p>31 Почав їх навчати, що Людському Синові треба буде багато постраждати, відцураються від нього старшини, архиєреї, книжники; уб'ють Його, але по трьох днях воскресне.
<p>32 Слово говорив відверто. Петро відкликав Його у бік, почав дорікати Йому.
<p>33 Обернувшись, поглянувши на учнів, докорив Петра словами: Іди геть від мене, сатана, бо не думаєш про те, що Боже, а про те, що людське.
<p>34 Покликавши людей і своїх учнів, сказав їм: Хто хоче за мною іти, хай зречеться себе самого, візьме свій хрест та йде за мною.
<p>35 Бо коли хто хоче душу свою врятувати, той погубить її; а хто погубить свою душу задля мене і Євангелії, той врятує її.
<p>36 Бо яка користь людині, якщо придбає весь світ, але занапастить душу?
<p>37 Або що дасть людина замість своєї душі?
<p>38 Бо якщо хто буде соромитися мене й моїх слів перед цим перелюбним і грішним родом, тоді й Людський Син засоромиться його, коли прийде в славі свого Отця зі святими ангелами.



<h4>



Вiд Марка 9
<p>1 І промовив до них: Щиру правду кажу вам - деякі з тих, що стоять тут, не зазнають смерті, доки не побачать Божого Царства що прийшло в могутності.
<p>2 А після шести днів бере Ісус Петра, Якова та Івана, виводить лише їх на високу гору, на самоту. І - переобразився перед ними;
<p>3 одяг Його став блискучим, таким білим, що жоден білильник на землі не зміг би так вибілити.
<p>4 І з'явився їм Ілля з Мойсеєм, які розмовляли з Ісусом.
<p>5 Озвався Петро і сказав Ісусові: Учителю, добре нам тут бути! Зробімо три шатра - тобі, Мойсеєві та Іллі, кожному по одному.
<p>6 Не знав, що говорив - так були перелякані.
<p>7 З'явилася хмара, затінила їх - і залунав голос із хмари: Це мій улюблений Син, Його слухайте!.
<p>8 І тут же поглянувши, не побачили вже нікого з собою, крім одного Ісуса.
<p>9 Щойно зійшли вони з гори, наказав їм, щоб нікому не розповідали про те, що вони бачили, доки Син Людський не воскресне з мертвих.
<p>10 Закарбували вони те слово, та все допитувалися: що то значить - з мертвих воскреснути?
<p>11 Зверталися до нього, мовлячи: Чому книжники кажуть, що спочатку треба прийти Іллі?
<p>12 Він пояснив їм: Ілля, коли він прийде раніше, усе виправить. Але ж написано про Людського Сина, що він має багато чого витерпіти, бути зневаженим!
<p>13 Але скажу вам, що Ілля таки прийшов, але зробили йому все, що хотіли, як ото написано про нього.
<p>14 Прийшов до учнів, побачив безліч людей довкола них та книжників, які сперечалися з ними.
<p>15 Негайно ця людність, побачивши Його, здивувалася і, підбігши, вітала Його.
<p>16 Запитав їх: Про що сперечаєтеся між собою?
<p>17 Відповів Йому один із натовпу: Учителю, привів я до тебе мого сина, що має німого духа.
<p>18 Як тільки де схопить його, то кидає ним, а він піну пускає, скрегоче зубами, ципеніє. Казав я твоїх учнів, щоб вигнали його, але не змогли.
<p>19 Відповівши, каже їм: О роде без віри, доки буду між вами? Доки терпітиму вас? Приведіть його до мене.
<p>20 І привели його до нього. Побачивши його, тут же дух стрепенув його;, упав на землю, качався, випускаючи піну.
<p>21 Запитав його батька: Скільки часу, відколи це сталося з ним? Той відповів: З дитинства;
<p>22 часто кидає його у вогонь і воду, щоб знищити; якщо щось можеш, допоможи нам, змилосердься над нами.
<p>23 Ісус же сказав йому: Щодо "якщо щось можеш", то - все можливе віруючому.
<p>24 Тут батько хлопця, скрикнувши, зі сльозами промовив: Вірую, поможи моєму недовірству.
<p>25 Зауваживши, що збігається натовп, пригрозив нечистому духові, кажучи йому: Душе німий і глухий, я тобі наказую, вийди з нього і більше не входь до нього!
<p>26 Закричавши і дуже напружившись, вийшов; а хлопець став як мертвий; деякі казали, що він помер.
<p>27 Ісус же взяв його за руку, підвів його, а той встав.
<p>28 Коли прийшов до оселі, учні стали питати Його на самоті: Чому ми не змогли його вигнати?
<p>29 Сказав їм: Це поріддя нічим не можна вигнати, як тільки молитвою [і постом].
<p>30 Вийшовши звідти, пішли через Галилею. Не бажав, щоб хтось дізнався;
<p>31 навчав своїх учнів, говорив їм, що Людський Син буде виданий у руки людей, і вб'ють Його, і убитий після трьох днів воскресне.
<p>32 Вони не розуміли суті, але боялися Його запитувати.
<p>33 Прибули до Капернаума. І коли був у господі, запитував їх: Що це дорогою ви сперечалися?
<p>34 Вони ж мовчали. Бо сперечалися один з одним дорогою, хто з них є більшим.
<p>35 Сівши, покликав дванадцятьох і каже їм: Якщо хто хоче бути першим, - хай буде між усіма найменший і всім слугою.
<p>36 Узяв дитину, поставив її посеред них, обняв і сказав їм:
<p>37 Якщо хто отаку одну дитину прийме в моє ім'я, той мене приймає, а хто мене приймає, той не мене приймає, але того, хто мене післав.
<p>38 Відповів йому Іван: Учителю, ми бачили одного, [який не ходить з нами,] що він твоїм ім'ям виганяв бісів; заборонили ми йому, бо не ходить з нами.
<p>39 Ісус же сказав: Не бороніть йому. Бо немає нікого, хто зробить чудо в моє ім'я, а зможе мене одразу лихословити;
<p>40 бо хто не проти нас, той з нами.
<p>41 Бо якщо хто напоїть вас чашкою води в [моє] ім'я, - бо ж ви є Христові, - то щиру правду кажу вам, що не втратить він своєї нагороди.
<p>42 І якщо хто спокусить одного з цих малих, які вірять в мене, то краще йому буде, якщо прив'яжуть жорновий камінь на його шию і вкинуть в море.
<p>43 І якщо тебе спокушає твоя рука, відрубай її; краще тобі калікою увійти до життя, ніж, маючи обидві руки, потрапити до геєнни, в непогасний вогонь,
<p>44 черв'як не гине і вогонь не гасне].
<p>45 І якщо твоя нога спокушає тебе, відрубай її; краще тобі ввійти до життя кривим, ніж з обома ногами бути вкиненим до геєни
<p>46 [у вогонь непогасний, де черв'як не гине і вогонь не гасне].
<p>47 І якщо твоє око спокушає тебе, кинь його; краще тобі з одним оком ввійти до Божого Царства, ніж, маючи двоє очей, бути вкиненим у геєну,
<p>48 де їх черв'як не гине і вогонь не гасне.
<p>49 Бо кожний огнем осолиться [і всяка жертва сіллю посолиться].
<p>50 Сіль - добра річ; якщо ж сіль стане не солона, то чим посолити? Майте сіль у собі і будьте у мирі між собою.



<h4>



Вiд Марка 10
<p>1 І, вставши, звідти приходить до країв Юдеї, що на другім боці Йордану. Сходяться знову до нього юрби і, за звичаєм, знову їх навчає.
<p>2 І приступили фарисеї і, випробовуючи Його, запитували Його, чи можна чоловікові відпустити жінку.
<p>3 А він у відповідь сказав їм: Що вам заповів Мойсей?
<p>4 Вони сказали: Мойсей заповів написати лист розлучення і відпустити.
<p>5 Ісус сказав їм: Він вам написав цю заповідь з огляду на ваше жорстокосердя.
<p>6 Від самого початку сотворення [Бог] створив їх як чоловіка й жінку.
<p>7 Ось чому залишить чоловік свого батька й матір і з'єднається до своєї дружини,
<p>8 і будуть двоє як одне тіло: їх уже не двоє, а одне тіло.
<p>9 Отже, те, що Бог з'єднав, хай людина не роз'єднує.
<p>10 Удома учні знову розпитували Його про це.
<p>11 Каже їм: Якщо хто відпустить свою дружину й одружиться з іншою, той робить перелюб проти неї;
<p>12 і якщо вона, відпустивши свого чоловіка, вийде заміж за іншого, то й вона чинить перелюб.
<p>13 Приносили до нього дітей, щоб доторкнувся до них. Учні боронили їм.
<p>14 Побачивши, Ісус обурився і сказав їм: Дозволяйте дітям приходити до мене, не бороніть їм, бо Царство Боже є для таких.
<p>15 Щиру правду кажу вам, якщо хто не прийме Божого Царства як дитина, той не увійде до нього.
<p>16 Обнявши їх, покладав на них руки, благословляв.
<p>17 Як виходив у дорогу, один підбіг, впав на коліна й запитав Його: Учителю добрий, що маю робити, щоб успадкувати вічне життя?
<p>18 Ісус сказав йому: Чому називаєш мене добрим? Ніхто не є добрим, один лише Бог.
<p>19 Знаєш заповіді: не вбивай, не чини перелюбу, не крадь, не свідчи неправдиво, не кривдь, шануй свого батька та матір.
<p>20 Той сказав Йому: Учителю, все це додержав з малих літ.
<p>21 Поглянувши на нього з любов'ю, Ісус сказав йому: Одного тобі бракує: піди та все, що маєш, продай і роздай бідним - матимеш скарб на небі; і приходь, [бери свій хрест] і йди за мною.
<p>22 Він же, засмутившись від сказаного, відійшов пригнічений; бо мав багато добра.
<p>23 Поглянувши навколо, Ісус каже своїм учням: Як нелегко тим, що мають багатство, увійти в Боже Царство!
<p>24 Учні жахнулися від тих слів. А Ісус знову у відповідь каже їм: Діти, як нелегко [тим, що надіються на багатство] увійти до Божого Царства!
<p>25 Легше верблюдові пройти крізь вушко в голці, ніж багатому увійти до Божого Царства!
<p>26 Вони дуже здивувалися, перемовляючись: То хто ж може спастися?
<p>27 Поглянув на них Ісус та й каже: У людей це неможливо, але не в Бога, бо для Бога є все можливе.
<p>28 Тут Петро став казати Йому: Ось ми залишили все й пішли за тобою.
<p>29 Ісус сказав: Щиру правду кажу вам: немає жодного, хто б полишив дім, братів, сестер, матір, батька, [дружину], дітей, чи угіддя - задля мене і задля Єванґелії -
<p>30 і при цьому не одержав би в сто разів більше вже тепер, у цей час, в умовах переслідувань, - будинків, братів, сестер, матерів, дітей, угідь, - а в майбутньому віці - вічне життя!
<p>31 Багато хто з перших стане останнім, а останній - першим.
<p>32 Вони були в дорозі, прямуючи до Єрусалима. Попереду йшов Ісус. І злякалися, ідучи слідом, і жахалися. Покликавши знову дванадцятьох, почав їм говорити про те, що має з ним статися;
<p>33 ось, мовляв, ідемо до Єрусалима, а Людський Син буде виданий архиєреям і книжникам, засудять Його на смерть, видадуть поганам;
<p>34 насміхатимуться з нього, і обплюють Його, і бичуватимуть Його, і вб'ють, а після трьох днів воскресне.
<p>35 Підходять до нього Яків та Іван - Заведеєві сини. Кажуть Йому: Учителю, хочемо, щоб ти нам зробив те, про що проситимемо тебе.
<p>36 Він сказав їм: А що хочете, щоб я зробив вам?
<p>37 Вони сказали Йому: Зроби нам так, щоб один праворуч тебе, а один ліворуч сиділи ми у твоїй славі.
<p>38 Ісус же сказав їм: Не знаєте, чого просите. Чи можете пити ту чашу, яку я п'ю, і хреститися хрещенням, яким я хрещуся?
<p>39 Вони сказали Йому: Можемо. Ісус же сказав їм: Чашу, яку я п'ю, вип'єте, і хрещенням, яким я хрещуся, будете охрещені.
<p>40 Але щоб сісти праворуч мене, чи ліворуч, не мені вам це дати, а тим, кому це приготовлено.
<p>41 Почувши це, десятеро почали нарікати на Якова та Івана.
<p>42 Ісус же, покликавши їх, каже їм: Знаєте, що ті, кого вважають володарями народів, панують над ними, а їхні вельможі утискають їх.
<p>43 Не так буде у вас. Але якщо хто хоче бути великим, хай буде вам слугою.
<p>44 Якщо хто з вас хоче бути першим, хай буде для всіх рабом.
<p>45 Бо й Людський Син не прийшов, щоб послужили Йому, але щоб самому послужити, віддати свою душу як викуп за багатьох.
<p>46 Приходять до Єрихона. А як з Єрихона виходив з своїми учнями і великою юрбою, то син Тимея - Вартимей - сліпий жебрак, сидів край дороги.
<p>47 Почувши, що це Ісус Назарянин, став волати й кликати: Сину Давидів, Ісусе, помилуй мене.
<p>48 Довкола всі обурювалися на нього, щоб замовк. А він ще більше кричав: Сину Давидів, помилуй мене!
<p>49 Зупинившись, Ісус сказав: Покличте його. Кличуть сліпця, кажуть йому: Сміливіше, встань, кличе тебе.
<p>50 Той скинув свого плаща, скочив, прийшов до Ісуса.
<p>51 Сказав у відповідь йому Ісус: Що хочеш, щоб Я тобі зробив? А сліпий сказав Йому: Учителю, аби я прозрів.
<p>52 І Ісус сказав йому: Іди, віра твоя спасла тебе. І миттю прозрів - та й пішов дорогою за Ісусом.



<h4>



Вiд Марка 11
<p>1 Коли вони наблизилися до Єрусалима, до Витфагії та Витанії, до гори Оливної, посилає двох своїх учнів
<p>2 і каже їм: Ідіть до села, що перед вами, і як тільки ввійдете до нього, знайдете осля прив'язане, на яке ще ніхто з людей не сідав, відв'яжіть його і приведіть.
<p>3 І коли хто скаже вам, що ви це робите, то скажіть, що Господь потребує його і негайно знову відішле його назад.
<p>4 Пішли, знайшли осля прив'язане до воріт з-зовні, на узбіччі, відв'язали його.
<p>5 Дехто з тих, що там стояли, казали їм: Що це ви робите, навіщо одв'язуєте осля?
<p>6 Вони сказали їм так, як велів Ісус, тоді й відпустили їх.
<p>7 Приводять осля до Ісуса, кладуть на нього свої плащі - і він сів на нього.
<p>8 Багато хто стелив своє вбрання на дорозі; деякі різали гілля на полях [і стелили на дорозі].
<p>9 І ті, що прямували попереду, і що йшли за ним, вигукували: Осанна, благословенний, хто йде в ім'я Господнє!
<p>10 Благословенне прийдешнє царство отця нашого, Давида! Осанна на висотах!
<p>11 Увійшов до Єрусалима - до храму. Оглянув усе; як уже була пізня година, пішов до Витанії з дванадцятьма.
<p>12 Другого дня, як вийшли вони з Витанії, зголоднів.
<p>13 Побачивши здаля смоковницю, вкриту листям, підійшов, чи може не знайде чогось на ній. Але наблизившись до неї, нічого не знайшов, окрім листя, бо не була ще пора на плоди смоківниці.
<p>14 Озвався та промовив до смоковниці: Хай з тебе ніколи більше ніхто плоду не з'їсть! І чули те Його учні.
<p>15 Прийшли до Єрусалима. Увійшовши до храму, почав виганяти тих, що продавали й купували в храмі; перекинув столи міняйлів, ослони тих, що продавали голубів,
<p>16 і не допускав, щоб носили начиння через храм.
<p>17 Навчав їх і говорив їм: Хіба не написано, що дім мій буде молитовним храмом для всіх народів? Ви ж його зробили печерою розбійників!
<p>18 Почули про це книжники та архиєреї - шукали нагоди, як би то Його погубити, але боялися, бо цілі юрби захоплювалися Його вченням.
<p>19 Вечорами виходив за межі міста.
<p>20 Проходячи вранці, побачили смоковницю, що вся аж від кореня всохла.
<p>21 Згадавши, Петро каже Йому: Вчителю, ось смоковниця, яку ти прокляв, - вона всохла.
<p>22 У відповідь Ісус їм промовив: Майте Божу віру.
<p>23 Щиру правду кажу вам, що коли хто скаже цій горі: Зрушся, кинься в море, - і не сумніватиметься в серці своїм, але матиме віру, що станеться згідно зі сказаним, - то так і буде Йому.
<p>24 Ось чому кажу вам, що все, про що молитеся і просите, - вірте, що одержите, - і сповниться.
<p>25 Коли стоїте на молитві, прощайте, коли що маєте проти іншого, щоб і ваш Батько Небесний відпустив вам ваші гріхи.
<p>26 [Коли ж не простите, то й ваш Батько Небесний, не простить вам ваших гріхів].
<p>27 І знову приходять до Єрусалима. Коли ходив він у храмі, підступили до нього архиєреї, книжники і старшини,
<p>28 і кажуть Йому: Якою владою все це робиш? Хто дав тобі владу робити оце?
<p>29 Ісус сказав їм: Запитаю вас [і я] дещо; як відповісте, то і я скажу вам, якою владою це роблю.
<p>30 Хрещення Івана було з неба чи від людей? Дайте мені відповідь.
<p>31 Ті міркували так, кажучи: Якщо скажемо, що з неба, то запитає, чому ж ви Йому не повірили.
<p>32 А якщо скажемо, що від людей - вони боялися народу, бо всі ж вважали Івана за справжнього пророка.
<p>33 Тому, відповівши, сказали Ісусові: Не знаємо. Ісус їм каже: То і я не скажу вам, якою владою це роблю.



<h4>



Вiд Марка 12
<p>1 I почав до них промовляти притчами. Чоловік насадив виноградник, обгородив плотом, зладнав чавило, збудував башту і, передавши все винар'ям, відїхав.
<p>2 У певний час послав раба до винарів узяти у винарів частину від плодів виноградних;
<p>3 Ті, схопивши його, побили, послали ні з чим.
<p>4 І знову послав до них іншого раба - і цьому розбили голову, насміялися.
<p>5 Послав ще одного - і того вбили; отак і інших - одних били, других убивали.
<p>6 Мав він одного улюбленого сина. Нарешті, послав його до них, уважаючи, що: Мого сина пошанують.
<p>7 Ті ж винарі вирахували, що він є спадкоємцем, треба його вбити - і тоді спадщина буде їхньою.
<p>8 Схопили його, вбили, викинули його з виноградника.
<p>9 Отже, що зробить господар виноградника? Прийде і вигубить винарів, а виноградник віддасть іншим.
<p>10 Чи не читали ви цього Писання: Камінь, що його знехтували будівничі, саме він став наріжним каменем!
<p>11 Від Господа це сталося, і є дивовижним в наших очах!
<p>12 Шукали нагоди Його схопити, але побоялися юрби. Зрозуміли, що притча ця - про них.
<p>13 Але лишили Його, відійшли. Посилають до нього деяких з фарисеїв та іродіян, аби ті спіймали Його на слові.
<p>14 Підступили та й кажуть Йому: Вчителю, знаємо, що ти є щирий, ні на кого не зважаєш, на людські обличчя не дивишся, а правдиво учиш дорогам Божим. Чи годиться ото давати податок кесареві, чи ні? Давати нам чи не давати?
<p>15 Він же, знаючи їхню підступність, сказав їм: Навіщо ви мене випробовуєте? Принесіть мені динарій, щоб я Його побачив.
<p>16 Вони принесли. Каже їм: Чий це образ і напис? Вони - Йому: Кесаря.
<p>17 Тоді Ісус відказав їм: Віддайте кесареве - кесарю, а Боже - Богові. І дивувалися вони з Нього.
<p>18 Приходять до Нього садукеї, - це ті, що кажуть, що ніби нема воскресіння, - і питають Його, кажучи:
<p>19 Вчителю, Мойсей написав нам, що коли в когось помре брат і лишить дружину, а дітей не лишить, то хай візьме брат дружину померлого та й відновить потомство своєму братові.
<p>20 Було сім братів. Перший одружився, але, помираючи, не лишив дітей.
<p>21 Другий узяв її - і він помер, не лишивши дітей; і третій також.
<p>22 І [взяли її] так семеро - і не лишили по собі потомства. Після всіх померла й жінка.
<p>23 У воскресіння, коли вони воскреснуть, котрому з них буде вона дружиною? Бо семеро її мали за дружину.
<p>24 Ісус сказав їм: Чи не тому помиляєтеся, що не знаєте ні Писання, ні Божої сили?
<p>25 Бо коли воскресають із мертвих, то не одружуються і не віддаються, але є такими, як ангели на небі.
<p>26 А про мертвих, що встають, хіба не читали ви в книгах Мойсея про те, що сказав йому Бог біля куща: Я Бог Авраамів, і Бог Ісааків, і Бог Яковів?
<p>27 Не є він Богом мертвих, але живих! [Отож, ви] дуже помиляєтеся.
<p>28 Один із книжників, почувши їхню суперечку і побачивши, як добре він їм відповів, підійшов і запитав Його: Яка заповідь є найпершою з усіх?
<p>29 Ісус відповів, що найпершою є: Слухай, Ізраїлю, наш Господь Бог - єдиний Господь.
<p>30 І ще: Люби Господа, Бога свого, всім серцем своїм, і всією своєю душею, і всім своїм розумом, і всією своєю силою. [Це перша заповідь.
<p>31 А друга подібна до неї:] Люби свого ближнього, як самого себе! Iншої більшої заповіді від цих нема.
<p>32 І сказав Йому книжник: Учителю, дуже добре відповів ти, що Бог є один і нема іншого, крім Нього,
<p>33 і що любити Його всім серцем, усім розумом, [усією душею,] усією силою, і що любити ближнього, як себе самого, - це більше за всякі всепалення і жертви.
<p>34 Ісус, побачивши, що він розумно відповів, сказав йому: Ти не далекий від Божого Царства. Ніхто не смів Його більше розпитувати.
<p>35 У відповідь Ісус казав під час навчання в храмі: Як можуть говорити книжники, що Христос є сином Давида?
<p>36 Сам же Давид промовив був під дією Святого Духа: Сказав Господь до Господа мого: Сядь праворуч мене, доки не покладу твоїх ворогів під твої ноги.
<p>37 Сам Давид називає Його Господом, то як же може бути він його сином? І багато людей слухали Його з насолодою.
<p>38 І казав у навчанні своїм: Стережіться книжників, що люблять прогулюватися в довгих шатах, приймати поздоровлення на ринках,
<p>39 перші місця в синаґоґах та передні лави на бенкетах;
<p>40 що проковтують доми вдовиць, але довго напоказ моляться, - вони одержать дуже тяжкий присуд.
<p>41 Сівши навпроти скарбниці, дивився, як натовп кидає мідяки до скарбниці. Численні багатії вкидали чимало.
<p>42 Підійшла одна бідна вдова і вкинула дві лепти, тобто кодрант.
<p>43 Покликавши своїх учнів, сказав їм: Щиру правду кажу вам, що ця бідна вдовиця вкинула більше за всіх тих, що кидали тут до скарбниці;
<p>44 бо всі вкидали надлишки, а вона дала зі свого убозтва все, що мала, увесь свій прожиток.



<h4>



Вiд Марка 13
<p>1 Як виходив з храму, каже Йому один з Його учнів: Учителю, поглянь, яке каміння, яка будова!
<p>2 А Ісус сказав йому: Чи бачиш ці великі споруди? Не залишиться тут каменя на камені, який не був би зруйнований!
<p>3 Коли він сидів на Оливній горі навпроти храму, питали Його наодинці Петро, Яків, Іван та Андрій:
<p>4 Скажи нам, коли це буде, і який знак, коли все те має здійснитися?
<p>5 Ісус почав їм казати: Стережіться, щоб хтось вас не обманув:
<p>6 бо багато-хто прийде під моїм ім'ям, кажучи, що то я є. І багатьох обманять.
<p>7 Коли почуєте про війни, воєнні чутки, то не лякайтеся, бо треба, щоб так сталося; але то ще не кінець.
<p>8 Бо повстане народ проти народу, царство проти царства; будуть землетруси місцями, буде голод [і розруха]. Це початок мук.
<p>9 Стережіться ж самі. Видадуть вас на суди, а в синаґоґах будете биті і станете перед правителями та царями через мене їм на свідчення.
<p>10 Треба, щоб до того між усіма народами була проповідана Євангелія.
<p>11 І коли поведуть вас видати, не журіться наперед, що маєте сказати. Бо те, що буде вам дано в тій годині, - це й говоріть: не ви говоритимете, але Святий Дух.
<p>12 І видасть на смерть брат брата, батько дитину, повстануть діти проти батьків і вб'ють їх.
<p>13 Ненавидітимуть вас усі за моє ім'я. А той, хто витримає до кінця, буде спасений.
<p>14 Коли ж побачите мерзоту запустіння, що загніздилася там, де їй не слід, то хто читає, хай розуміє. Тоді ті, хто в Юдеї, хай утікають в гори.
<p>15 А той, що на даху, хай не злізає [в дім], навіть хай не входить взяти щось зі своєї хати.
<p>16 І хто на полі, хай не вертається назад, щоб узяти свій одяг.
<p>17 Горе ж у тих днях буде вагітним і тим, що годують грудьми.
<p>18 Моліться ж, щоб [ваша втеча] не була зимою,
<p>19 бо ті дні будуть такі скорботні, що не було таких від початку світу, що його створив Бог, і аж до нині, і не буде!
<p>20 І коли б Господь не вкоротив днів, то не спаслася б жодна людина. Але задля вибраних, - тих, кого він вибрав, - вкоротив він дні.
<p>21 Якщо тоді хто скаже вам: ось тут Христос, ось там, - не вірте.
<p>22 Бо повстануть фальшиві месії та фальшиві пророки і чинитимуть знаки й чуда, щоб ошукати, якщо можливо, і вибраних.
<p>23 Ви ж стережіться: наперед кажу вам усе.
<p>24 Але в ті дні, по тій скорботі, сонце згасне, місяць не дасть свого світла,
<p>25 зірки попадають з неба, зрушаться сили, що на небі.
<p>26 І тоді побачать Людського Сина, що йде на хмарах з великою силою і славою.
<p>27 І тоді пошле ангелів, збере своїх вибраних від чотирьох вітрів, від краю землі - до краю неба.
<p>28 Навчіться притчі від смоковниці. Коли її галуззя стане м'яким, випустить листя, - знайте, що жнива близько.
<p>29 Так і ви, коли побачите, що це відбувається, - знайте, що близько, уже при дверях.
<p>30 Щиру правду кажу вам, що не минеться рід цей, як усе це станеться.
<p>31 Небо й земля минуться, - слова ж мої не минуться.
<p>32 А про той день або про годину не знає ніхто: ані ангели на небі, ані Син, а тільки Батько.
<p>33 Стережіться, пильнуйте [і моліться]: бо не знаєте, коли час настане.
<p>34 Це так, як чоловік, відходячи, лишив свою хату, дав своїм рабам владу, кожному його справу - і наказав воротареві, щоб пильнував.
<p>35 Отже, пильнуйте, бо не знаєте, коли господар вернеться, - увечері, опівночі, чи як півень заспіває,
<p>36 чи вранці; щоб раптово прийшовши, не знайшов вас сплячими.
<p>37 А що вам кажу, кажу всім: пильнуйте!




<h4>



Вiд Марка 14
<p>1 Через два дні була Пасха й Опрісноки. Архиєреї та книжники вишукували, як Його підступом схопити і вбити.
<p>2 Але, казали, щоб не на свято, аби не було якогось заколоту в народі.
<p>3 Коли був він у Витанії в оселі Симона прокаженого і сидів за столом, прийшла жінка, що мала алебастрову пляшечку дорогоцінного пистикійського нардового мира. Надбивши алебастрову пляшечку, поливала Йому голову.
<p>4 Деякі обурювалися між собою [і говорили]: Навіщо така трата мира?
<p>5 Це миро можна продати більщ як за триста динаріїв та роздати бідним! Усе докоряли їй.
<p>6 Ісус сказав: Лишіть її. Навіщо її бентежите? Вона добру справу зробила мені!
<p>7 Завжди маєте бідних біля себе, і будь-коли можете робити їм добро; мене ж не завжди маєте.
<p>8 Що вона могла - те й зробила: заздалегідь змастила моє тіло перед похороном.
<p>9 Щиру правду кажу вам: де тільки проповідуватиметься [ця] Євангелія по всьому світі, - це, що вона зробила, буде сказано в її пам'ять.
<p>10 І Юда Іскаріотський, один з дванадцятьох, пішов до архиєреїв, щоб Його їм видати.
<p>11 А вони, як те почули, то зраділи й обіцяли йому срібняків дати. І він шукав, як би Його в сприятливий час видати.
<p>12 Першого дня Опрісноків, коли жертвували на пасху, говорять Йому Його учні: Де хочеш, щоб приготували ми пасху, щоб спожив ти?
<p>13 Посилає двох своїх учнів, каже їм: Ідіть до міста, зустріне вас чоловік, який воду в глечикові нестиме, - ідіть за ним.
<p>14 Куди ввійде, - скажіть господареві дому, що Вчитель каже: Де моя світлиця, в якій споживатиму з моїми учнями пасху?
<p>15 І той вам покаже велику світлицю - прибрану, готову: тут і приготуйте нам.
<p>16 І відійшли учні, і прийшли до міста, і знайшли так, як сказав їм, - і приготували пасху.
<p>17 Коли настав вечір, приходить з дванадцятьма.
<p>18 Як сиділи за столом та їли, Ісус сказав: Щиру правду кажу вам, що один з вас, що їсть зі мною, видасть мене.
<p>19 Почали вони сумувати і питати Його один за одним: Чи не я, бува, [і інший: Чи я]?
<p>20 Він же сказав їм: Один з дванадцятьох, що вмокає зі мною в одній мисці.
<p>21 Людський Син іде так, як написано про нього. Горе тій людині, через яку Син Людський буде зраджений. Краще було б тій людині не народжуватися.
<p>22 Як вони їли, [Ісус] узяв хліб, поблагословив, переломив, дав їм і сказав: Візьміть, [споживайте], це тіло моє.
<p>23 Узяв чашу, хвалу сказав, дав їм - і всі пили з неї.
<p>24 Промовив їм: Це моя кров [Нового] Завіту, що проливається [за багатьох].
<p>25 Щиру правду кажу вам, що більше не питиму плоду виноградного до того дня, коли Його питиму новим - у Божому Царстві.
<p>26 І заспівавши, вийшли на Оливну гору.
<p>27 Каже їм Ісус, що: Всі ви спокуситеся, бо написано: Вражу Пастиря - і розбредуться вівці.
<p>28 Але потім, коли воскресну, то з'явлюся раніше вас у Галилеї.
<p>29 Петро сказав Йому: Хай усі спокусяться, - але не я.
<p>30 Каже йому Ісус: Щиру правду кажу тобі, що ти нині, цієї ночі, перш ніж двічі заспіває півень, ти тричі мене зречешся!
<p>31 Він же ще сильніше запевняв: Якби я мав умерти з тобою, - все одно не зречуся тебе! Так само і всі казали.
<p>32 І приходять до місця, що зветься Гетсиманія, і каже своїм учням: Сидіть тут, доки не помолюся.
<p>33 Взяв з собою Петра, Якова та Івана і почав сумувати й тужити
<p>34 та казати їм: Смертельно смутна моя душа - будьте тут і пильнуйте.
<p>35 Відійшовши трохи, упав на землю і молився, щоб, коли це можливо, поминула Його ця година.
<p>36 Казав: Авва, Батьку! Все для тебе можливе: зроби так, щоб поминула мене ця чаша; але хай буде не те, чого я хочу, але те, що ти.
<p>37 І приходить - знаходить, що вони заснули; каже Петрові: Симоне, ти спиш? Ти не зміг пильнувати однієї години?
<p>38 Не спіть і моліться, щоб не ввійти вам у спокусу, бо дух бадьорий, а тіло кволе.
<p>39 І пішов знову, помолився, промовивши те ж слово.
<p>40 А повернувшись, знайшов, що вони знову спали, бо очі їхні обважніли - та й не мали що відповісти.
<p>41 Приходить утретє, каже їм: Спите далі і спочиваєте? Досить, прийшла година, і Людський Син видається в руки грішників.
<p>42 Уставайте, ходімо, вже наблизився той, що мене зраджує.
<p>43 Щойно він це вимовив, як з'явився Юда, один із дванадцятьох, і з ним юрба з мечами та колами від архиєреїв, книжників і старшин.
<p>44 Той, що зрадив Його, дав їм знак, кажучи: Кого поцілую, той і є; схопіть Його і ведіть обережно.
<p>45 Пішов, тут же підступив до нього й каже: Учителю! - і поцілував Його.
<p>46 Ті ж простягли до нього руки - й схопили Його.
<p>47 Один із тих, що стояли, витягнув меча і вдарив архиєреєвого раба та відрізав йому вухо.
<p>48 Ісус сказав їм у відповідь: Ви вийшли зі зброєю і колами, наче проти розбійника, щоб мене схопити.
<p>49 Кожного дня був я з вами, навчав у храмі, але не хапали ви мене; та нехай же збудуться Писання.
<p>50 І всі полишили Його, втекли.
<p>51 Один юнак ішов за ним, обгорнувшись наголо в простирадло. Схопили і його.
<p>52 Але він, лишивши простирадло, втік [від них] голим.
<p>53 Повели Ісуса до архиєрея. Зійшлися всі архиєреї, старшини та книжники.
<p>54 Слідом за ним здалека йшов Петро - аж у двір архиєрея. Сів зі слугами та й грівся біля вогню.
<p>55 Архиєреї, вся рада, шукали свідчень проти Ісуса, щоб Його вбити, але не знаходили.
<p>56 Багато хто неправдиво свідчив проти нього, та свідчення ті не сходилися.
<p>57 Деякі, піднімаючись, фальшиво наговорювали на нього так:
<p>58 Ми чули, як він говорив, що зруйнує цей рукотворний храм і за три дні збудує інший, нерукотворний.
<p>59 Але й це їхнє свідчення не підтвердилося.
<p>60 Тоді архиєрей, ставши посередині, й запитав Ісуса і сказав: То не відповідаєш нічого на те, що проти тебе свідчать?
<p>61 Він мовчав і не відповідав нічого. Вдруге архиєрей запитав Його і каже Йому: Чи ти Христос, Син Благословенного?
<p>62 А Ісус сказав: Я ним є - і побачите Людського Сина, що сидітиме праворуч Сили і йтиме небесними хмарами.
<p>63 Архиєрей роздер на собі одяг і сказав: Навіщо потрібні нам свідки?
<p>64 Ви ж чули оце хулу, - як вам здається? І вони всі присудили, що Він повинен умерти.
<p>65 Деякі почали плювати на нього, закривати Його обличчя, бити по щоках, ще й приказували Йому: Пророкуй! І слуги теж били Його в обличчя.
<p>66 Петро був унизу на подвір'ї. Приходить рабиня архиєреєва,
<p>67 побачила Петра, що грівся, глянула на нього й каже: І ти був з Ісусом Назарянцем.
<p>68 Він зрікся, кажучи: Не знаю, не розумію, про що ти говориш. І вийшов у переддвір'я. І тут півень заспівав.
<p>69 Рабиня, побачивши Його знову, почала говорити присутнім, що цей є із них.
<p>70 Він знову зрікся. Невдовзі присутні казали Петрові: Справді, ти з них, бо ти галилеєць [і мова твоя та сама].
<p>71 Він почав божитися, клястися, що не знає людини, про яку вони говорять.
<p>72 І тут удруге заспівав півень. Згадав Петро слово, яке йому сказав Ісус: Перш ніж півень двічі заспіває, зречешся мене тричі. І почав плакати.



<h4>



Вiд Марка 15
<p>1 Рано-вранці архиєреї радилися зі старшинами, книжниками та всім синедріоном і, зв'язавши Ісуса, повели й передали Пилатові.
<p>2 Запитав Його Пилат: Чи ти Юдейський Цар? Він у відповідь мовив йому: Ти кажеш.
<p>3 І архиєреї все обвинувачували Його.
<p>4 Пилат же знову запитав Його, кажучи: Ти нічого не відповідаєш? Дивись, скільки проти тебе свідчать!
<p>5 Ісус вже нічого не відповідав, а Пилат дивувався.
<p>6 На кожне св'ято він відпускав їм одного в'язня, за якого просили.
<p>7 Був один, що звався Варавою, ув'язнений з бунтівниками, які під час бунту вчинили вбивство.
<p>8 Юрба підійшла й стала просити, щоб вчинив їм, як і раніше.
<p>9 Пилат у відповідь їм сказав: Чи хочете, щоб я відпустив вам Юдейського Царя?
<p>10 Бо знав, що це із заздрощів архиєреї Його видали.
<p>11 Архиєреї ж підбурювали юрбу, щоб краще їм відпустив Вараву.
<p>12 Пилат у відповідь знову сказав їм: То що хочете, щоб я зробив з тим, якого називаєте Юдейським Царем?
<p>13 Вони знову закричали: Розіпни Його!
<p>14 Пилат говорив їм: Але що злого зробив він? Вони ж ще більше закричали: Розіпни Його!
<p>15 Пилат, бажаючи догодити юрбі, відпустив їм Варавву, а Ісуса, збичувавши, видав на розп'яття.
<p>16 Вояки повели Його до середини двору, тобто в преторій, і скликали всю чоту.
<p>17 Зодягли Його в багряницю, поклали на нього сплетеного тернового вінка,
<p>18 почали вітати Його: Радій, Царю Юдейський!
<p>19 Били Його по голові тростиною, плювали на нього і, падаючи на коліна, вклонялися Йому.
<p>20 Коли наглумилися над ним, скинули з нього багряницю і зодягли в Його одяг. І вивели, щоб розіп'яти Його.
<p>21 Примусили одного перехожого - Симона Киринейського, що повертався з поля, батька Олександра та Руфа, щоб узяв Його хрест.
<p>22 Приводять Його на Голготу, місце, що в перекладі означає Лобне місце.
<p>23 Дали Йому [пити] вино з миррою, але він не взяв.
<p>24 І розіп'яли Його, і розділили Його одяг, кидаючи жереб, хто що візьме.
<p>25 Була ж третя година, як розіп'яли Його.
<p>26 І написали Його провину так: Юдейський Цар.
<p>27 З ним розіп'яли двox розбійників, одного праворуч, другого ліворуч від нього.
<p>28 [Збулося Писання, що каже: Його причислено до злочинців.]
<p>29 Перехожі лихословили Його, киваючи своїми головами й кажучи: Овва, ти, що нищиш храм і за три дні відбудовуєш!
<p>30 Ану порятуй себе самого - зійди з хреста!
<p>31 Так само й архиєреї між собою говорили й глузували разом із книжниками: Інших урятував, а себе не може врятувати!
<p>32 Христос, Цар Ізраїлю, хай-но зійде тепер з хреста, щоб ми побачили і повірили [в нього]. Розіп'яті з ним також Його зневажали.
<p>33 Як настала шоста година, впала темрява по всій землі до дев'ятої години.
<p>34 А о дев'ятій годині Ісус закричав дужим голосом: Елої, Елої, лама савахтані? Що означає в перекладі: Боже мій, Боже мій, чому ти мене покинув?
<p>35 Деякі з тих, що там стояли, почувши те, казали: Ось, кличе Іллю!
<p>36 А один, побігши, наповнив губку оцтом, прикріпив її до тростини і дав Йому пити, примовляючи: Чекайте, побачимо, чи прийде Ілля Його зняти.
<p>37 Ісус голосно скрикнув - і віддав духа.
<p>38 Тоді завіса в храмі роздерлася надвоє - згори додолу.
<p>39 Сотник, що стояв навпроти нього, побачивши, як він віддав духа, промовив: Справді, ця людина була Божим Сином.
<p>40 Були тут жінки, які здаля дивилися: між ними Марія Магдалина, Марія - мати Якова молодшого і мати Йосії, і Соломія.
<p>41 Коли він був у Галилеї, вони ходили за ним і прислуговували Йому; і багато інших, які прийшли з ним до Єрусалима.
<p>42 Коли звечоріло, - а була п'ятниця, яка є перед суботою, -
<p>43 прийшов Йосип, що з Ариматеї, - поважний радник, котрий сам очікував Божого Царства, - і відважився піти до Пилата й попросити Ісусове тіло.
<p>44 Пилат здивувався, що він уже помер; викликавши сотника, запитав його, чи давно помер?
<p>45 Довідавшись від сотника, дав тіло Йосипові.
<p>46 Той купив полотно, зняв Його тіло, обвинув полотном і поклав Його до гробниці, що була висічена в скелі, привалив камінь до входу в гробницю.
<p>47 Марія Магдалина і Йосієва мати Марія дивилися, де Його поклали.



<h4>



Вiд Марка 16
<p>1 Як минула субота, Марія Магдалина, Марія Яковова і Соломія купили пахощів, щоб піти й намастити Його.
<p>2 На світанку першого після суботи дня приходять до гробниці - як зійшло сонце.
<p>3 І говорили між собою: Хто ж відвалить нам камінь від входу в гробницю?
<p>4 Та, пригледівшись, бачать, що камінь відсунений, хоч був дуже великий.
<p>5 Увійшовши до гробниці, побачили зодягненого у все біле юнака, який сидів праворуч, - і жахнулися.
<p>6 А він їм каже: Не жахайтеся; ви шукаєте Ісуса Назарянця, розіп'ятого? Він воскрес - нема Його тут. Ось місце, де були поклали Його.
<p>7 Ідіть же та скажіть Його учням, Петрові, що очікуватиме вас у Галилеї; там Його побачите, - так як сказав вам.
<p>8 Вийшовши, побігли від гробниці, бо їх охопили тремтіння і жах; і нікому нічого не сказали, бо боялися.
<p>9 А як воскрес Він уранці, в перший після суботи день, з'явився він найперше Марії Магдалині, з якої вигнав був сім бісів.
<p>10 Пішовши, вона сповістила тим, що були з ним, - ті плакали й ридали;
<p>11 дізнавшись, що він живий, що вона Його бачила, - не повірили.
<p>12 Після цього з'явився в іншім вигляді двом із перехожих, що йшли до села.
<p>13 А ті вже сповістили іншим, але і їм не повірили.
<p>14 Нарешті з'явився одинадцятьом, коли ті були за столом; дорікав їм за невірство і твердосердя, бо не повірили тим, які побачили Його воскреслим.
<p>15 Сказав їм: Ідіть по цілому світові та проповідуйте Єванґелію всякому творінню.
<p>16 Хто повірить і охреститься, буде врятований, а хто не повірить, буде засуджений.
<p>17 І такі ознаки супроводжуватимуть тих, що повірили: Моїм ім'ям виганятимуть бісів, говоритимуть новими мовами.
<p>18 І візьмуть у руки зміїв і хоча щось смертоносне вип'ють, - їм не пошкодить; покладуть руки на недужих - і ті стануть здоровими.
<p>19 Тож Господь Ісус, промовивши до них, піднісся на небо, сів праворуч Бога.
<p>20 Вони пішли і проповідували всюди; а Господь допомагав і стверджував слово чудесами, що Його супроваджували. [Амінь.]




