<h2></h2>
<h4>



1-е Тимофiю 1
<p>1 Павло, апостол Ісуса Христа, за повелінням Бога, нашого Спасителя і Ісуса Христа, нашої надії, -
<p>2 до Тимофія, правдивого сина у вірі: ласка, милосердя, мир від Бога, [нашого] Батька, і нашого Господа Ісуса Христа!
<p>3 Як я ішов до Македонії, то просив тебе зостатися в Ефесі, щоб ти заборонив декому навчати інакше,
<p>4 не зважати на байки та на безкінечні родоводи, які радше спричиняють сварки, ніж Боже утвердження у вірі.
<p>5 Метою ж наказу є любов від чистого серця і доброї совісти та нелицемірної віри.
<p>6 Деякі, відступивши від цього, звернулись до марнослів'я,
<p>7 бажаючи бути законовчителями й не розуміючи ні того, що кажуть, ані того, що твердять.
<p>8 Знаємо ж, що закон добрий, коли хто його законно виконує;
<p>9 знаємо й те, що закон не даний для праведника, але для беззаконних і непокірливих, безбожних і грішників, несправедливих і нечистих, для тих, що ображають батька й матір, для душогубців,
<p>10 розпусників, мужоложців, розбійників, ошуканців, кривоприсяжників і для всього іншого, що противиться здоровому навчанню,
<p>11 за доброю вісткою слави блаженного Бога, яка мені була довірена.
<p>12 [І] дякую тому, хто зміцнює мене, - нашому Господеві Ісусові Христові, що відніс мене до числа вірних, поставивши на служіння, -
<p>13 мене, що колись зневажав Господа та був переслідувачем і напасником; але я був помилуваний, бо це я робив з незнання, в невірстві.
<p>14 Але ласка нашого Господа багато збільшилась у мені з вірою та любов'ю, що в Ісусі Христі.
<p>15 Вірним і гідним усякого сприйняття є слово, що Ісус Христос прийшов у світ, щоб спасти грішників, серед яких першим є я.
<p>16 Але я тому був помилуваний, щоб у мені першому Ісус Христос показав усе довготерпіння, - як приклад для тих, що мають повірити в нього на вічне життя.
<p>17 Цареві ж віків - нетлінному, невидимому, єдиному, [премудрому] Богові, - честь і слава на віки вічні, амінь.
<p>18 Цей наказ передаю тобі, сину Тимофію, згідно з пророцтвами, що були раніше про тебе сказані, аби ти ними боровся доброю боротьбою,
<p>19 маючи віру та добре сумління, яке дехто відкинув і відпав від віри.
<p>20 Серед них - Гіменей та Олександер, яких я передав сатані, щоб навчилися не зневажати Бога.

<h4>
1-е Тимофiю 2
<p>1 Отже, насамперед прошу творити молитви, благання, прохання, подяки за всіх людей,
<p>2 за царів, і за всіх, що є при владі, щоб нам жити тихим і мирним життям - в усякій побожності й чистоті.
<p>3 [Бо] це добре і миле перед нашим Спасителем, Богом,
<p>4 який хоче, щоб усі люди спаслися і прийшли до пізнання правди.
<p>5 Бо один Бог і один посередник між Богом та людьми - людина Ісус Христос,
<p>6 що дав себе на викуп за всіх, - свідчення свого часу,
<p>7 на яке я був поставлений проповідником та апостолом, - правду кажу [в Христі], не вводжу в оману, учителем для поганів у вірі та правді.
<p>8 Отож, я хочу, щоб чоловіки молилися на кожному місці, підносячи чисті руки без гніву та сумніву.
<p>9 Так само й жінки хай вбираються непишно із сором'язливістю і цнотливістю; прикрашають себе не заплітанням кіс, не золотом, не перлами, не коштовними вбраннями,
<p>10 а добрими ділами, як ото й належить жінкам, що посвятили себе побожності.
<p>11 Жінка хай мовчки навчається в повній покорі.
<p>12 Жінці навчати не дозволяю, ані панувати над чоловіком, але хай перебуває в мовчанні.
<p>13 Бо Адам був створений першим, а потім Єва.
<p>14 І не Адам спокусився, але жінка, бувши спокушена, потрапила в переступ.
<p>15 Але спасеться вона народженням дітей, - якщо непишно перебуватиме у вірі, любові та святості зі скромністю.

<h4>
1-е Тимофiю 3
<p>1 Правильне слово: якщо хто бажає єпископства, той бажає доброї справи.
<p>2 Але треба, щоб єпископ був бездоганним, чоловіком однієї дружини, тверезим, розважливим, чесним, гостинним, здатним навчати,
<p>3 не п'яницею, не забіякою, [заривакою], але лагідним, не сварливим, не грошолюбцем,
<p>4 який добре рядить своїм домом, дітей тримає в послусі, з усіма чеснотами.
<p>5 Бо коли хто не вміє рядити власним домом, то як він зможе дбати про Божу церкву?
<p>6 Щоб не був новонаверненим, щоб не запишався та не впав під засуд диявола.
<p>7 Треба, щоб мав добре свідчення від сторонніх осіб, щоб не впав у зневагу і щоб не потрапив у сітку диявола.
<p>8 Диякони також мають бути поважні, не двомовці, не схильні до надмірного вживання вина, не користолюбці,
<p>9 але які мають таємницю віри в чистім сумлінні.
<p>10 Втім, їх треба спочатку випробувати, а потім хай служать, якщо будуть бездоганними.
<p>11 Жінки також мають бути поважні, не осудливі, тверезі, вірні в усьому.
<p>12 Диякони хай будуть чоловіками однієї дружини, хай добре виховують дітей та порядкують у своїх домівках.
<p>13 Бо добрі служителі здобувають собі високий ступінь та велику відвагу щодо віри в Ісуса Христа.
<p>14 Пишу тобі це, сподіваючись, що незабаром прийду до тебе.
<p>15 Якщо ж забарюся, то знай, як належить поводитися в Божому домі, що є церквою живого Бога, стовпом і підвалиною правди.
<p>16 Відомо, що таємниця побожности є великою: Він з'явився в тілі, оправдався в дусі, показався ангелам, проповідуваний був між поганами, повірили в нього у світі, піднісся у славі.

<h4>
1-е Тимофiю 4
<p>1 Дух же ясно говорить, що в останні часи деякі відступлять від віри, прийнявши духів ошуканства та бісівське навчання;
<p>2 вони в лицемірстві ошукують, знищили власне сумління,
<p>3 забороняють одружуватися, наказують стримуватися від їжі, яку Бог посилає для вірних і для тих, що пізнали правду, щоб споживали з подякою.
<p>4 Бо всяке Боже сотворіння добре, і ніщо з того, що з подякою приймається, не підлягає відкиненню:
<p>5 адже воно освячується Божим словом і молитвою.
<p>6 Як будеш це братам казати, то будеш добрим служителем Христа Ісуса, насиченим словами віри та добрим навчанням, за яким ти пішов.
<p>7 А нечистих і поганих байок остерігайся. Вправляйся ж у побожності,
<p>8 бо тілесна вправа мало корисна, а побожність до всього корисна, маючи обітницю як теперішнього життя, так і майбутнього.
<p>9 Вірне слово гідне і всякого сприймання.
<p>10 Бо для цього ж працюємо й зазнаємо утисків, поклавши надію на живого Бога, який є спасителем усіх людей, особливо вірних.
<p>11 Це проповідуй і навчай.
<p>12 Хай ніхто не зневажає твого молодого віку, але будь прикладом для вірних - словом, життям, любов'ю, вірою, чистотою.
<p>13 Доки не прийду, пильнуй читання, потішання, навчання.
<p>14 Не занедбуй свого дару, що був тобі даний пророцтвом з покладанням рук священства.
<p>15 Про це піклуйся, в цьому перебувай, щоб твій поступ був очевидний для всіх.
<p>16 Пильнуй себе і навчання; тримайся їх: роблячи це, і себе спасеш, і тих, що тебе слухають.

<h4>
1-е Тимофiю 5
<p>1 Старшого не докоряй, але потішай, як батька; молодих - як братів;
<p>2 старших жінок - наче матерів; дівчат - наче сестер, з усякою чистотою.
<p>3 Шануй удів, - але вдів правдивих.
<p>4 Якщо ж яка вдова має дітей чи внуків, хай вони спочатку вчаться побожно шанувати свою родину і віддячитися батькам, - бо це вгодне Богові.
<p>5 Справжня і самітна вдова надіється на Бога, день і ніч перебуває в молитвах та благаннях.
<p>6 А та, що розкошує, - померла ще за життя.
<p>7 І це наказуй, щоб вони були бездоганні.
<p>8 Якщо хто про своїх, а найбільше про домашніх не дбає, той зрікся віри і є ще гіршим від невірного.
<p>9 Хай удовою числиться та, що має не менше шістдесяти років і була дружиною одного чоловіка,
<p>10 відомою своїми добрими ділами, якщо виховала дітей, якщо прийняла подорожніх, якщо вмила ноги святим, якщо втішала пригнічених, якщо виконувала всяке добре діло.
<p>11 Молодших же вдів обминай: бо коли їх охопить пристрасть, противна Христові, то хочуть виходити заміж.
<p>12 Цим накликають на себе засуд, бо зреклися першої віри.
<p>13 До того ж вони нероби - привчаються ходити по хатах, і не тільки нічого не роблять, а й плещуть язиками, і надто цікаві, говорять те, чого не личить.
<p>14 Отож, наказую молодшим виходити заміж, народжувати дітей, рядити домом і не давати жодного приводу противникові для нарікань.
<p>15 Бо вже деякі пішли за сатаною.
<p>16 Коли який [вірний, або] яка вірна має вдів, то хай їм допомагає і не обтяжує церкви, щоб допомагала тим, що є справжніми вдовами.
<p>17 А пресвітери, що добре керують, хай удостояться подвійної чести, особливо ж ті, що трудяться словом і навчанням.
<p>18 Бо Писання каже: Не в'яжи рота волові, що молотить; і: Працівник гідний своєї винагороди.
<p>19 На пресвітера не приймай скарги, хіба що при двох або трьох свідках.
<p>20 Тих, що грішать, картай прилюдно, - хай і інші мають страх.
<p>21 Заклинаю тебе перед Богом і [Господом] Ісусом Христом та вибраними ангелами, щоб ти зберіг це без упередження, нічого не чинячи свавільно.
<p>22 Рук поспішно не клади ні на кого, не бери участи в чужих гріхах. Бережи себе чистим.
<p>23 Води більше не пий, але вживай трохи вина задля [твого] шлунка і твоїх частих недуг.
<p>24 Гріхи деяких людей очевидні й випереджують ще до суду, а за іншими вони йдуть слідом.
<p>25 Так само й добрі діла очевидні; коли ж вони не добрі, то сховатися не можуть.

<h4>
1-е Тимофiю 6
<p>1 Ті, що є під'яремними рабами, хай шанують своїх панів, щоб Боже ім'я і навчання не зневажалися.
<p>2 Ті ж, що мають вірних панів, хай їх не нехтують, бо вони є братами; але хай ще більше служать, бо ті, що користуються послугами, є вірними та улюбленими. Навчай і нагадуй про це.
<p>3 Якщо хто інакше навчає і не дотримує здорових слів нашого Господа Ісуса Христа та побожного навчання,
<p>4 той розгордився, нічого не розуміє, але недужий на суперечки й диспути, з яких виникають заздрість, сварки, зневага, лукаві підозри,
<p>5 постійні сперечання людей із зіпсованим розумом та позбавлених правди, які вважають побожність засобом наживи. [Ухиляйся від таких.]
<p>6 Велике багатство - побожність із задоволенням!
<p>7 Бо ми нічого не внесли до світу, і нічого не можемо винести.
<p>8 Маючи їжу та одяг, - цим задовольняймося.
<p>9 Ті ж, що хочуть збагачуватися, впадають у спокуси, і в сітки, і в численні нерозумні та шкідливі хтивості, які приводять людей до знищення і погибелі.
<p>10 Бо корінням усього зла є грошолюбство, віддавшись якому деякі відбилися від віри й поклали на себе великі страждання.
<p>11 А ти, людино Божа, обминай це. Шукай же праведности, побожности, віри, любови, терпеливости, лагідности.
<p>12 Борися добрим подвигом віри, лови вічне життя, до якого ти був покликаний, склавши добре визнання перед багатьма свідками.
<p>13 Заповідаю тобі перед Богом, який усе оживляє, і Христом Господом, який склав добре свідчення при Понтійському Пилаті, -
<p>14 щоб ти зберіг заповідь незаплямованою, бездоганною - аж до появи нашого Господа Ісуса Христа,
<p>15 яку свого часу об'явить блаженний і єдиний сильний, цар царів і пан панів;
<p>16 єдиний, що має безсмертя і живе в недосяжному світлі, якого не бачив ніхто з людей і бачити не може. Йому честь і влада вічна! Амінь.
<p>17 Багатим нинішнього часу нагадуй, щоб не носилися високо й не сподівалися на минуще багатство, але на Бога, який нам усе дає щедро для насолоди,
<p>18 щоб ми чинили добро, збагачувалися в добрих ділах, були щедрими, радо ділилися,
<p>19 збираючи собі скарб - добру основу на майбутнє, аби осягнути правдиве життя.
<p>20 О Тимофію, зберігай передання, уникай марних балачок та суперечок фальшивого знання,
<p>21 якими деякі хвалячись, відпали від віри. Благодать з вами. [Амінь].



