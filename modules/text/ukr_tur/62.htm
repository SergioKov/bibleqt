<h2></h2>
<h4>



До римлян 1
<p>1 Павло, раб Ісуса Христа, покликаний апостол, вибраний для Божої благовісти,
<p>2 яку він раніше обіцяв через своїх пророків у Святих Писаннях
<p>3 про свого Сина, що тілом був з Давидового роду,
<p>4 і наставлений Сином Божим у силі, за духом освячення, через воскресіння мертвих - Господа нашого Ісуса Христа,
<p>5 через якого одержали ми благодать і апостольство в ім'я його - на послух віри для всіх народів;
<p>6 між якими є й ви, покликані Ісуса Христа,
<p>7 - усім, хто є в Римі, Божим улюбленцям, покликаним святим: ласка і мир вам від Бога, нашого Батька, і Господа Ісуса Христа!
<p>8 Найперше, дякую моєму Богові через Ісуса Христа - за всіх вас, що ваша віра сповіщається в усьому світі.
<p>9 Бо свідком мені є Бог, якому служу моїм духом у благовісті його Сина, що завжди про вас пам'ятаю,
<p>10 постійно молюся в моїх молитвах, щоб колись вдалося, з Божої волі, відвідати вас.
<p>11 Бажаю бачити вас, щоб подати вам якийсь духовний дар для вашого зміцнення;
<p>12 тобто втішитися з вами спільною вірою - вашою і моєю.
<p>13 Не хочу, браття, щоб ви не знали того, як часто бажав я до вас прийти, - але все щось заважало аж до сьогодні, - щоб якийсь плід мати і серед вас, як і серед інших народів.
<p>14 Я боржник перед греками й варварами, мудрими й немудрими;
<p>15 отже щодо мене, то я готовий і вам, тим що є в Римі, звістити благу вістку.
<p>16 Бо я не соромлюся [христової] благої вістки; адже вона - Божа сила на спасіння кожному, хто вірить: перше - юдеєві, а відтак - грекові.
<p>17 Правда Божа розкривається в ній з віри у віру, як написано: Праведник вірою житиме.
<p>18 Бо гнів Божий з'являється з неба на всяку безбожність і несправедливість людей, які правду стискують неправдою;
<p>19 бо те, що можна знати про Бога, відоме їм: це об'явив їм Бог.
<p>20 Бо все його непізнане від створення світу стає пізнаним для розуму, і його вічна сила і Божественість; так що нема їм виправдання,
<p>21 бо пізнавши Бога, не прославили його як Бога, не подякували йому. Бо думки їхні нікчемні, а немудрі серця - темні.
<p>22 Називаючи себе мудрими, - подуріли
<p>23 й замінили славу нетлінного Бога подобою тлінної людини, птахів, чотириногих і плазунів.
<p>24 Тому Бог через пожадливість їхніх сердець віддав їх у нечисть, щоб на самих собі власними тілами чинили нечистоту.
<p>25 Вони замінили правду Божу на брехню, віддали честь і служіння створеному більше, ніж творцеві, який є вічно благословенний! Амінь.
<p>26 Через це Бог піддав їх ганебним пристрастям, бо і їхні жінки змінили природне єднання на протиприродне;
<p>27 так само й чоловіки, полишивши природне єднання з жінкою, розгорілися своєю пристрастю один до одного, чинячи ганьбу чоловіки чоловікам й одержуючи самі в собі належну відплату за свій блуд.
<p>28 Оскільки вони вважали за непотрібне пізнати Бога, то видав їх Бог на покруч розуму, щоб чинили непристойність.
<p>29 Вони повні всякої неправди, лукавства, зажерливості, злоби; повні заздрости, вбивства, суперечки, омани, поганих звичаїв;
<p>30 обмовники вони, наклепники, богоненависники, зухвалі, горді, хвальки, винахідники зла, непокірні батькам,
<p>31 нерозумні, зрадливі, безсердечні, [непримиренні].
<p>32 Деякі з них знають про суд Божий, - що ті, хто таке чинить, гідні смерти; але не тільки продовжують чинити, а й схвалюють інших, що таке чинять.

<h4>
До римлян 2
<p>1 Отже, не виправданий ти, кожна людино, що судиш: бо в чому судиш іншого, в тому й себе осуджуєш, бо чиниш те ж саме, що осуджуєш.
<p>2 Ми ж знаємо, що є справедливий Божий суд на тих, що таке чинять.
<p>3 Чи думаєш ти, о людино, що уникнеш Божого суду, судячи інших за те, що сама робиш?
<p>4 Або, нехтуючи багаство його доброти, лагідности, довготерпіння, - хіба не знаєш, що ласка Божа провадить тебе до покаяння?
<p>5 Через свою черствість та нерозкаяність серця збираєш собі гнів на день гніву та на об'явлення справедливого суду Бога,
<p>6 який воздасть кожному за його вчинки:
<p>7 одним, які постійно роблять добрі справи, здобуваючись на славу, честь і нетлінність, - вічне життя;
<p>8 а сварливим та тим, що противляться правді і коряться несправедливості, - лють і гнів.
<p>9 Недоля й лихо кожній душі людини, що чинить зло, - насамперед юдеєві, потім грекові;
<p>10 слава ж, честь і мир кожному, що чинить добро, - насамперед юдеєві, потім грекові:
<p>11 адже ж Бог не дивиться на обличчя.
<p>12 Бо ті, що без закону згрішили, - і згинуть без закону; а які згрішили в законі, - будуть суджені за законом.
<p>13 Бо не слухачі закону праведні перед Богом, але виконавці закону будуть виправдані.
<p>14 Бо коли погани, не маючи закону, природно діють за законом, то вони, не маючи закону, самі собі є законом.
<p>15 Вони показують, що діло закону написане у їхніх серцях, про що свідчить їм їхня совість та думки, які то засуджують, то виправдовують одна одну,
<p>16 в той день, коли Бог, за моїм благовістям, судитиме таємне в людях через Ісуса Христа.
<p>17 Ось ти звешся юдеєм, заспокоюєш себе законом, хвалишся Богом,
<p>18 знаєш його волю і, навчений законом, розумієш, що є краще;
<p>19 запевняєш себе, що ти є вождем для сліпих, світлом для тих, що в темряві;
<p>20 вихователем нерозумних, учителем дітей; що ти маєш взірець знання і правди в законі.
<p>21 Чому ж тоді, навчаючи іншого, себе самого не навчаєш? Проповідуєш не красти, а сам крадеш?
<p>22 Кажеш не чинити перелюбу, а сам чиниш перелюб? Бридишся ідолів, а чиниш святокрадство?
<p>23 Хвалишся законом, а порушенням закону зневажаєш Бога, - як ото написано,
<p>24 що через вас Боже ім'я зневажається між народами.
<p>25 Обрізання дає користь, якщо виконуєш закон; якщо ж ти є порушником закону, то твоє обрізання стало необрізанням.
<p>26 Якщо необрізаний виконує постанови закону, то хіба його необрізання не вважатиметься обрізанням?
<p>27 А той, що з природи не був обрізаний, але зберігає закон, хіба він не осудить тебе, який через Писання і обрізання є порушником закону?
<p>28 Бо не той є юдей, хто є ним з вигляду; не те є обрізання, що назовні, на тілі.
<p>29 Але той є юдеєм, хто в середині такий; і те є обрізання, яке в серці за духом, а не за Писанням; і йому похвала не від людей, а від Бога.

<h4>
До римлян 3
<p>1 Отож, які переваги мають юдеї, або яка користь від обрізання?
<p>2 Великі - з кожного погляду. Насамперед їм були довірені слова Божі.
<p>3 Що з того, коли деякі не увірували, - хіба їхнє невірство знищить Божу вірність?
<p>4 Зовсім ні. Адже Бог правдивий, а кожна людина - облудна, як написано: Щоб ти був виправданий у твоїх словах - і переможеш, коли судитимешся.
<p>5 А коли наша несправедливість виявляє Божу праведність, то що на це скажемо? Чи несправедливий Бог, коли виявляє гнів? Це так по-людському кажу.
<p>6 Але воно не так. Як же судитиме Бог увесь світ?
<p>7 Бо коли правда Божа підноситься моєю неправдою на його славу, то за що мене мають судити як грішника?
<p>8 Чи не так, як ото деякі нас ганьблять, наговорюючи, ніби ми кажемо: Робімо зло, щоб вийшло [нам] на добро? Праведний осуд на таких!
<p>9 То що ж? Чи маємо перевагу? Цілковито ні! Ми вже раніше довели, що як юдеї, так і греки - усі є під гріхом,
<p>10 як ото написано: Нема праведного жодного,
<p>11 нема тямущого, нема того, хто шукає Бога.
<p>12 Всі збилися з дороги, стали непотрібними; нема того, хто чинить добро, нема жодного.
<p>13 Їхнє горло - то гроб відкритий; своїми язиками кажуть неправду; отрута зміїна на їхніх губах.
<p>14 Їхні вуста повні прокляття та гіркоти;
<p>15 їхні ноги швидкі, щоб проливати кров;
<p>16 на їхніх дорогах - руїни й нещастя;
<p>17 а шляхи миру їм не відомі.
<p>18 Нема Божого страху перед їхніми очима.
<p>19 Знаємо, що коли говорить закон, він говорить до тих, що перебувають під законом, аби замкнулися всякі вуста, а весь світ був винним перед Богом.
<p>20 Бо жодне тіло не виправдається ділами закону, - адже ж через закон пізнається гріх!
<p>21 Нині ж - уже без закону - з'явилася Божа справедливість, про яку свідчать закон і пророки.
<p>22 А правда Божа - через віру в Ісуса Христа - в усіх [і на всіх], хто вірує. Адже нема різниці,
<p>23 бо всі згрішили й позбавлені Божої слави,
<p>24 але виправдуються даром, його ласкою, через відкуплення, що в Ісусі Христі.
<p>25 Його Бог дав як жертву примирення в його крові, через віру, щоб виявити свою праведність для відпущення раніше вчинених гріхів;
<p>26 у Божому довготерпінні, щоб виявити свою справедливість у теперішній час, щоб бути справедливим і виправдає того, хто вірить в Ісуса.
<p>27 Отже, де те, чим хвалитися? Воно виключене! Яким законом? Ділами? Ні, лишень законом віри!
<p>28 Бо вважаємо, що людина виправдується вірою без діл закону.
<p>29 Хіба Бог тільки для юдеїв, а для поган - ні? Так, він і для поган,
<p>30 бо Бог є один, який виправдує обрізаних - згідно з вірою і необрізаних - через віру.
<p>31 Тож чи знищуємо закон вірою? Аж ніяк ні, - ми стверджуємо закон.

<h4>
До римлян 4
<p>1 Що, скажемо, здобув наш прабатько Авраам тілесно?
<p>2 Якщо Авраам оправдався ділами, він має похвалу, але не перед Богом.
<p>3 Бо що каже Писання? Повірив Авраам Богові, - і це йому зараховано як праведність.
<p>4 А тому, хто робить діла, винагорода зараховується не як ласка, а як належне.
<p>5 А тому, хто не робить, але вірить у того, хто виправдує нечестивого, - віра зараховується як праведність.
<p>6 Давид також називає блаженною ту людину, якій Бог зараховує справедливість, незалежно від діл:
<p>7 Блаженні, кому прощені беззаконня, і кому покриті гріхи.
<p>8 Блаженна людина, якій Господь не зарахує гріха.
<p>9 Отже, чи це блаженство лише для обрізаних, чи також і для необрізаних? Ми говоримо, що Авраамові його віра зарахована як праведність.
<p>10 Але коли зарахована? Чи як він був обрізаний, чи як був необрізаний? Не після обрізання, але до обрізання!
<p>11 А одержав він знак обрізання як печать справедливости віри, що її мав ще до обрізання, - щоб йому бути батьком усіх необрізаних вірних, щоб і їм було зараховано це за справедливість;
<p>12 так само щоб бути й батьком обрізаних - не тільки тих, що справді обрізані, але й тих, які йдуть слідами віри, яку ще будучи необрізаним мав наш батько Авраам.
<p>13 Бо не законом дано обітницю Авраамові та його нащадкам, - що він стане спадкоємцем світу, але праведність від віри.
<p>14 Якщо ті, хто від закону, є спадкоємцями, тоді віра втрачає силу, а обітниця скасовується.
<p>15 Бо закон спричиняє гнів, і де нема закону, там нема й проступку.
<p>16 Тому обітниця - з віри, щоб вона була з благодаті; щоб вона стала міцною для всіх нащадків, - не тільки тих, хто від закону, а й тих, хто є з віри Авраама, який є батьком усіх нас,
<p>17 як ото написано: Я поставив тебе батьком багатьох народів - перед Богом, у якого він повірив, який оживляє мертвих та кличе те, чого не існує, як таке, що існує.
<p>18 Він усупереч надії сподівався, що стане батьком багатьох народів, згідно із сказаним: Таке буде твоє насіння.
<p>19 І не ослаб він у вірі, не вважав свого тіла, - хоч мав майже сто років, - змертвілим, ні змертвілим лона Сарри;
<p>20 не мав сумніву і невір'я в Божу обітницю, але зміцнився вірою, віддав славу Богові;
<p>21 і певний був, що Він спроможний є виконати те, що йому було обіцяно.
<p>22 Тому й зараховано йому це за праведність.
<p>23 Та не було написано тільки задля одного нього те, що зараховано йому;
<p>24 але й задля нас, - бо буде зараховано й нам, що віруємо в того, хто воскресив Господа нашого Ісуса з мертвих,
<p>25 який виданий був за наші гріхи і воскрес - на наше виправдання.

<h4>
До римлян 5
<p>1 Отже, виправдавшись вірою, маємо мир з Богом через нашого Господа Ісуса Христа,
<p>2 через якого ми вірою одержали доступ до тієї ласки, в якій перебуваємо і хвалимося надією на Божу славу.
<p>3 І не лише нею, а й хвалимося в терпіннях, знаючи, що терпіння виховує терпеливість,
<p>4 а терпеливість - досвід, а досвід - надію.
<p>5 Надія ж не засоромлює, бо Божа любов вилилася в наші серця Святим Духом, який нам даний.
<p>6 Бо Христос, як ми ще були немічні, свого часу помер за нечестивих.
<p>7 Ледве хто вмирає за праведника; хіба, може, хтось за добродійника відважиться померти.
<p>8 Бог же виказує свою любов до нас тим, що Христос за нас помер, ще як ми були грішниками.
<p>9 Тим більше нині, виправдані його кров'ю, врятуємося від гніву - через нього.
<p>10 Коли ще будучи ворогами, ми примирилися з Богом смертю його Сина, тим більше після примирення спасемося його життям.
<p>11 І не тільки це, але й хвалимося Богом нашим Господом Ісусом Христом, через якого ми нині одержали примирення.
<p>12 Як через одну людину гріх увійшов у світ, а з гріхом - смерть, так в усіх людей увійшла смерть, бо всі згрішили.
<p>13 Гріх був у світі й до закону, але гріх не ставився в провину, коли не було закону.
<p>14 Та смерть панувала від Адама й аж до Мойсея і над тими, що не згрішили подібно до переступу Адама, котрий є образом майбутнього.
<p>15 Але дар не такий, як гріх. Бо якщо через переступ одного багато померло, то наскільки більше Божої ласки і дарів - ласкою однієї людини, Ісуса Христа, - щедро вилилося на багатьох.
<p>16 І дар не такий, як осуд за того одного, що згрішив. Бо за переступ одного - засуд; а дар - для виправдання від багатьох гріхів.
<p>17 Бо коли за переступ одного смерть запанувала через одного, то тим більше ті, що приймають щедроту ласки і дар справедливости, запанують у житті через одного Ісуса Христа.
<p>18 Як через гріх одного на всіх людей прийшов осуд, так і виправданням одного на всіх людей прийшло виправдання для життя.
<p>19 Бо як непослухом однієї людини багато хто стали грішними, так і послухом однієї людини багато хто стануть праведниками.
<p>20 Закон увійшов, щоб помножився гріх. А де помножився гріх, там зарясніла ласка.
<p>21 Як гріх панував через смерть, так і ласка запанувала через справедливість - для вічного життя через нашого Господа Ісуса Христа.

<h4>
До римлян 6
<p>1 Що ж скажемо? Залишимося в гріху, щоб помножилася ласка?
<p>2 Зовсім ні! Ми, що померли для гріха, як це знову житимемо в ньому?
<p>3 Чи ви не знаєте, що ті з нас, що хрестилися в Ісуса Христа, охрестилися і в його смерть?
<p>4 Тож ми поховані з ним через хрещення в смерть, щоб так, як Христос устав із мертвих славою Батька, так і ми почали ходити в оновленні життя.
<p>5 Бо якщо ми з'єдналися з ним подібністю до його смерти, то з'єднаємося з ним і подібністю до воскресіння.
<p>6 Знаємо, що наша стара людина розіп'ялася з ним, щоб знищити гріховне тіло, щоб ми більше не служили гріхові;
<p>7 бо хто вмер, той виправдався від гріха.
<p>8 Якщо ми померли з Христом, то віримо, що й житимемо з ним,
<p>9 знаючи, що Христос, воскреснувши з мертвих, більше не вмирає - смерть над ним більше не панує.
<p>10 Бо як він помер, то один раз помер для гріха, а як живе, то для Бога живе.
<p>11 Так само й ви вважайте себе мертвими для гріха і живими для Бога в [нашім Господі] Ісусі Христі.
<p>12 Хай же гріх не панує у вашому смертному тілі, - щоб не слухалися його пожадливостей,
<p>13 не давайте ваших членів гріхові за знаряддя неправедности, - але віддавайте себе Богові, як ожилі з мертвих, а ваші члени - Богові, за зброю праведности.
<p>14 Хай бо гріх не панує над вами, бо ви не під законом, а під ласкою.
<p>15 То що, будемо грішити, бо ми не під законом, а під ласкою? Зовсім ні!
<p>16 Хіба ви не знаєте, що кому піддаєтеся як раби на послух, рабами того ви і є: кого слухаєте, - то або гріха на смерть, або послуху на праведність?
<p>17 Дякувати Богові, що були ви рабами гріха, але послухали серцем ту науку, якій віддалися.
<p>18 Звільнившись від гріха, стали ви рабами праведности.
<p>19 Кажу це по-людському, з огляду на немічність вашого тіла. Бо як ви віддавали були ваші члени в рабство нечистоті й беззаконню для беззаконня, так тепер віддали ваші члени в рабство праведности - на освячення.
<p>20 Бо коли ви були рабами гріха, то були вільні від праведности.
<p>21 Який же плід ви тоді мали? Його ви нині соромитеся, бо його кінець - це смерть.
<p>22 Нині ж, звільнившись від гріха і ставши рабами Божими, маєте ваш плід - освячення, а кінець - вічне життя.
<p>23 Бо заплата за гріх - смерть; дар же Божий - то вічне життя в нашім Господі Ісусі Христі.

<h4>
До римлян 7
<p>1 Хіба не знаєте, браття, - а звертаюся до тих, хто знає закон, - що закон панує над людиною, доки вона живе?
<p>2 Одружена жінка, доки живе її чоловік, прив'язана до нього законом; коли ж помре чоловік, вона звільняється від закону чоловіка.
<p>3 Тому, доки її чоловік живий, вона стає перелюбницею, якщо стане дружиною іншого чоловіка. Коли ж помре чоловік, вона звільняється від закону і не буде перелюбницею, як стане за дружину іншому чоловікові.
<p>4 Тому, брати мої, і ви померли для закону тілом Христовим, щоб належати іншому, - тому, що встав із мертвих, - аби принесли ми плід Богові.
<p>5 Бо коли ми були в тілі, то гріховні пристрасті, що є під законом, діяли в наших членах, щоб чинити плід смерти.
<p>6 Нині ж ми звільнилися від закону, померли для того, що нас зв'язувало, щоб бути рабами в оновленні духа, а не старості писання.
<p>7 То що ж скажемо? Що, - закон є гріхом? Зовсім ні! Але я пізнав гріх тільки через закон. Я не знав би злого жадання, якби закон не повелів: Не пожадай.
<p>8 Гріх же, взявши привід від заповіді, підняв у мені всякі злі пожадання; бо гріх без закону - мертвий.
<p>9 Я жив колись без закону, а щойно прийшла заповідь, - гріх ожив;
<p>10 я ж - помер; тому заповідь, дана для життя, спричинила мою смерть.
<p>11 Бо гріх, спричинений заповіддю, звів мене й умертвив нею.
<p>12 Отже, закон - святий, а заповідь - теж свята, праведна, добра.
<p>13 Чи спричинило мою смерть добро? Цілковито ні! Але гріх, щоб і виявитися гріхом, приніс мені смерть добром, щоб гріх став, цілком очевидно, грішним - через заповідь.
<p>14 Бо знаємо, що закон духовний, а я - тілесний, проданий гріхові.
<p>15 Бо не розумію, що чиню: роблю не те, що хочу, а те, що ненавиджу.
<p>16 Коли ж роблю те, чого не хочу, то згоджуюся із законом, що він добрий.
<p>17 Нині не я це виконую, але гріх, що живе в мені.
<p>18 Бо знаю, що не живе в мені, тобто в моєму тілі, добро: бажання є в мені, але щоб виконувати це добро, - того не [знаходжу].
<p>19 Не роблю того добра, якого хочу, але те зло, якого не хочу, - його роблю.
<p>20 Якщо ж я роблю те, чого не хочу, то вже не я це роблю, але робить той гріх, що живе в мені.
<p>21 Отже, я виявляю такий закон: як хочу робити добро, то мені накидається зло.
<p>22 Насолоджуюся Божим законом - за внутрішньою людиною;
<p>23 та бачу інший закон у моїх членах, що воює проти закону мого розуму і полонить мене законом гріха, що перебуває в моїх членах.
<p>24 Нещасна я людина! Хто визволить мене від цього тіла смерти?
<p>25 Дяка Богові - через нашого Господа Ісуса Христа! Отже, я сам розумом служу Божому законові, а тілом - законові гріха.

<h4>
До римлян 8
<p>1 Тож нема тепер ніякого осуду тим, [які ходять] у Христі Ісусі [не за тілом, а за духом].
<p>2 Бо закон духа, життя в Ісусі Христі визволив тебе від закону гріха й смерти.
<p>3 Бо що було неможливе для закону через неміч тіла, то Бог, пославши свого Сина в подобі гріховного тіла, - в гріху засудив цей гріх у тілі,
<p>4 щоб виправдання закону виповнилося в нас, що ходимо не за тілом, але за духом.
<p>5 Бо ті, що є за тілом, думають про тілесне; а ті що, за духом, - про духовне.
<p>6 Адже тілесне мудрування - то смерть, а думка духа - то життя й мир;
<p>7 тілесне мудрування - ворожнеча проти Бога, воно не підкоряється Божому законові, та й не може.
<p>8 І ті, що живуть тілом, Богові догодити не можуть.
<p>9 Ви живете не тілом, а духом, тому що Божий дух живе у вас. Якщо ж хтось не має Христового духа, той йому не належить.
<p>10 Коли Христос у вас, то тіло мертве через гріх, але дух живе через праведність.
<p>11 Якщо дух того, хто воскресив Ісуса з мертвих, живе у вас, то той, хто підняв Христа з мертвих, оживить і ваші мертві тіла тим самим духом, що живе у вас.
<p>12 Тому, брати, ми не боржники тіла, щоб тілом жити.
<p>13 Бо якщо живете тілом, - помрете; якщо ж духом умертвляєте тілесні вчинки, - житимете.
<p>14 Бо всі, що водяться Божим духом, є Божі сини.
<p>15 Бо ви не одержали духа рабства знову на страх, але одержали Духа синівства, через який кличемо: Авва, Батько!
<p>16 Сам Дух свідчить нашому духові, що ми є Божими дітьми.
<p>17 Якщо ж ми діти, то й спадкоємці - спадкоємці Божі, співспадкоємці Христа, якщо лиш з ним терпимо, щоб з ним і прославитися.
<p>18 Бо я вважаю, що терпіння нинішнього часу нічого не варті супроти майбутньої слави, що має з'явитися в нас.
<p>19 Усе створене з надією очікує з'явлення Божих синів.
<p>20 Бо все створене підкорилося марноті не добровільно, а через того, хто його підкорив, сподіваючись,
<p>21 що саме створіння буде визволене від рабства тління - на свободу слави дітей Божих.
<p>22 Бо знаємо, що все створіння разом стогне й страждає аж донині.
<p>23 Та не тільки воно, але й ми самі, маючи зачаток Духа, самі в собі стогнемо, очікуючи всиновлення та викуплення нашого тіла.
<p>24 Бо ми надією спаслися. Надія ж, яку бачимо, вже не є надією: бо хіба надіється хтось на те, що бачить?
<p>25 Якщо ж надіємось на те, чого не бачимо, то терпляче очікуємо на нього.
<p>26 Отак і Дух допомагає нам у наших немочах: бо не знаємо, про що як слід і помолитися; але сам Дух заступається [за нас] невимовними зідханнями.
<p>27 А той, хто досліджує серця, знає, яка то думка Духа, бо він заступається за святих з Божої волі.
<p>28 Знаємо ж, що тим, які люблять Бога і які покликані за його передбаченням, все виходить на добро.
<p>29 Бо яких передбачив, тих наперед і призначив, щоб були вони подібні до образу його Сина, щоб він був первістком серед багатьох братів;
<p>30 а яких наперед призначив, тих і покликав; а яких покликав, тих і виправдав; а яких виправдав, тих і прославив.
<p>31 Що ж скажемо на це? Якщо Бог з нами, то хто проти нас?
<p>32 Той, хто свого Сина не пощадив, а видав його за нас усіх, - то хіба разом з ним не подарує нам усього?
<p>33 Хто звинувачуватиме Божих обранців? Бог їх виправдує,
<p>34 а хто засудить? Ісус Христос, який помер, ще й воскрес; який праворуч Бога, - він і заступається за нас!
<p>35 Хто нас відлучить від любови Христа? Чи терпіння, чи утиски, чи переслідування, чи голод, чи нагота, чи небезпека, чи меч?
<p>36 Так, як написано: За тебе нас убивають щодня, ми вважаємо себе за овець, призначених на заріз.
<p>37 Але в цьому всьому перемагаємо через того нас полюбив.
<p>38 Бо я пересвідчився, що ні смерть, ні життя, ні ангели, ні влади, ні сили, ні теперішнє, ні майбутнє,
<p>39 ні висота, ні глибина, ні будь-яке інше створіння не зможе нас відлучити від Божої любови, яка є в нашім Господі Ісусі Христі!

<h4>
До римлян 9
<p>1 Правду кажу в Христі, не вводжу в оману, як свідчить мені моє сумління у Святім Дусі,
<p>2 що я маю великий смуток і безнастанний біль мого серця!
<p>3 Бо я бажав би сам бути відлученим від Христа задля моїх братів, моїх рідних за тілом,
<p>4 тобто ізраїльців, яким належить синівство, слава, заповіти, законодавство, служба, обітниці.
<p>5 Їхніми є батьки, від них же тілом і Христос, який є Богом над усіма - благословенний на віки, амінь.
<p>6 Не так воно, щоб Боже слово не збулося. Бо не всі, що від Ізраїля, є Ізраїлем;
<p>7 і не всі є дітьми Авраама, які з роду його; але: В Ісаакові буде тобі насіння.
<p>8 Тобто не тілесні діти є Божими дітьми, але діти обітниці вважаються за насіння.
<p>9 Бо ось яким було слово обітниці: В той час прийду - і буде в Сарри син.
<p>10 І не тільки це, а й Ревека зачала в той самий час від нашого батька Ісаака.
<p>11 Ще до їхнього народження, коли вони не зробили ще нічого ні доброго, ні злого, - щоб постанова Божа виявилася у виборі -
<p>12 не від діл, але від того, хто закликає, - сказано їй, що старший послужить меншому, -
<p>13 згідно з написаним: Якова я полюбив, а Ісава зненавидів.
<p>14 Що ж скажемо? Може, в Бога несправедливість? Зовсім ні!
<p>15 Бо він сказав Мойсеєві: Помилую, кого хочу помилувати, і змилосерджуся, над ким хочу змилосердитися.
<p>16 Отож, це не залежить ні від того, хто хоче, ані від того, хто біжить, але від Бога, який милує.
<p>17 Бо Писання каже фараонові: Власне, на те я і поставив тебе, щоб показати на тобі свою силу, щоб прославилося моє ім'я на всій землі.
<p>18 Отож, кого хоче, - милує, а кого хоче, - робить черствим.
<p>19 А ти кажеш мені: Чому ще докоряє? Бо хто може противитися його волі?
<p>20 О людино, хто ти, що сперечаєшся з Богом? Чи скаже витвір своєму Творцеві: Чому зробив ти мене таким?
<p>21 І чи не має влади гончар над глиною, щоб з того самого місива зробити одну посудину для почесного використання, а другу не для почесного?
<p>22 Тож Бог, бажаючи показати гнів і виявити свою могутність, щадив з великим терпінням посудини гніву, приготовані на погибель,
<p>23 щоб виказати багатство своєї слави на посудинах милосердя, які раніше приготував був на славу,
<p>24 нас, яких прикликав не тільки від юдеїв, а й від поган.
<p>25 Як і в Осії каже: Назву не мій народ - моїм народом, а нелюбу - улюбленою.
<p>26 І буде: І на місці, де сказано їм: Ви не є моїм народом, - там будуть названі сини живого Бога.
<p>27 Ісая виголошує про Ізраїль: Хоч буде число синів Ізраїлю, мов пісок у морі, але спасеться останок.
<p>28 Бо, довершуючи і скорочуючи, Господь виповнить на землі слово [, слово, що скорочене в справедливості].
<p>29 Так, як це передбачав Ісая: Якби Господь Саваот не лишив нам насіння, ми стали б, як Содом, і уподібнилися б до Гомори.
<p>30 Що ж скажемо? Що погани, які не шукали праведности, осягнули праведність, - ту праведність, що від віри;
<p>31 а Ізраїль, що шукав закону праведности, не осягнув закону праведности.
<p>32 Чому? Бо шукали не з віри, але з діл [закону]. Вони спіткнулися об камінь спотикання,
<p>33 як ото написано: Ось, кладу на Сіоні камінь спотикання та скелю спокуси, і хто вірить у нього, не буде посоромлений.

<h4>
До римлян 10
<p>1 Браття, бажання мого серця і молитва до Бога - за них, на спасіння.
<p>2 Свідчу їм, що мають Божу ревність, але не з розуму.
<p>3 Бо, не розуміючи Божої справедливости і силкуючись поставити власну справедливість, - не підкорилися Божій справедливості.
<p>4 Бо Христос - це повнота закону на виправдання кожного, хто вірує.
<p>5 Мойсей пише про ту праведність, що від закону, - що людина, яка виконає його, житиме ним.
<p>6 А про праведність, що від віри, мовить таке: Не кажи у своєму серці: Хто вийде на небо? - значить Христа звести;
<p>7 або: Хто зійде в безодню?, - значить Христа з мертвих підняти.
<p>8 А що каже [Писання]? Близько до тебе слово, воно в твоїх устах і в твоєму серці, тобто слово віри, яке проповідуємо.
<p>9 Якщо визнаєш своїми вустами Ісуса Господа і повіриш у своєму серці, що Бог підняв його з мертвих, - спасешся.
<p>10 Бо серцем віруємо для праведності, а вустами сповідуємо для спасіння.
<p>11 Писання каже: Кожний, хто вірить у нього, не буде посоромлений.
<p>12 Нема різниці між юдеєм і греком, - один Бог для всіх, щедрий для всіх, хто його кличе.
<p>13 Бо кожний, хто лише прикличе ім'я Господнє - спасеться.
<p>14 Але як прикличуть того, в якого не повірили? Як повірять в того, про якого не чули? Як почують без проповідника?
<p>15 Як будуть проповідувати, якщо не будуть послані? Так, як написано: Які гарні ноги благовісників [миру, благовісників] добра.
<p>16 Але не всі послухали добру вістку. Ісая каже: Господи, хто повірив тому, що чув від нас?
<p>17 Тому віра - від слухання, слухання ж - через слово Христове.
<p>18 Але кажу: Чи не чули? Отож: По всій землі рознеслося їхнє звіщання, і їхні слова - до кінців Всесвіту.
<p>19 І ще кажу: Чи Ізраїль не знав? Першим говорить Мойсей: Я роздражню вас не народом, народом нерозумним розгніваю вас.
<p>20 Ісая сміливо каже: Знайшли мене ті, які мене не шукали; відкрився я тим, що про мене не розпитували.
<p>21 А до Ізраїлю мовить: Увесь день простягав я свої руки до непокірливого народу, який нарікає.

<h4>
До римлян 11
<p>1 Отож, я запитую: Чи відкинув Бог свій народ? Цілковито ні! Бо і я ізраїлець, з насіння Авраама, з племені Веніямина.
<p>2 Не відкинув Бог свого народу, який знав і раніше. Хіба не знаєте, що Писання каже про Іллю, як він просить Богові на Ізраїля:
<p>3 Господи, повбивали твоїх пророків, порозбивали твої вівтарі, а я залишився сам, і шукають моєї душі?
<p>4 І що ж каже йому Божа відповідь? - Лишив я собі сім тисяч чоловіків, які не схилили коліно перед Ваалом.
<p>5 Так само і тепер лишилася решта - за вибором ласки.
<p>6 Якщо ж за ласкою, то не за вчинками, бо тоді ласка вже не була б ласкою. [А коли із вчинків, то це вже не ласка, інакше вчинок уже не вчинок].
<p>7 Що ж? Того, що шукає Ізраїль, він не одержав, а вибрані одержали; інші ж затверділи,
<p>8 як ото написано: Наслав на них Бог духа затьмарення: очі, щоб не бачили, вуха, щоб не чули, - аж до нинішнього дня.
<p>9 І Давид каже: Хай буде їхня пожива сильцем, пасткою і спокусою - на відплату їм.
<p>10 Хай затемніють їхні очі, щоб не бачили, і хай їхня спина завжди буде зігнута!
<p>11 Отож, запитую: Чи спіткнулися вони, щоб упасти? Зовсім ні! Бо через їхнє падіння буде спасіння поганам, щоб їх самих роздражнити.
<p>12 Якщо ж їхнє падіння є набутком для світу, а їхній занепад - багатство для поган, то наскільки більшою була б їхня повнота!
<p>13 Кажу вам, поганам: Оскільки я є апостолом для поган, прославляю моє служіння;
<p>14 може, цим роздражню своїх кревних за тілом і спасу кого з них.
<p>15 Бо коли їхнє відкинення є примиренням для світу, то чим же є їхнє прийняття, як не життям із мертвих?
<p>16 Коли розчин святий, то й тісто святе; а коли корінь святий, то й гілля святе.
<p>17 Коли ж деякі з гілок відломилися, а ти, бувши дикою оливкою, прищепився до них і живишся з кореня та соку оливки,
<p>18 то не хвалися перед гілками. Якщо ж хвалишся, то пам'ятай, що не ти корінь носиш, але корінь носить тебе.
<p>19 Скажеш: Галузки відломлено, щоб я прищепився.
<p>20 Гаразд. Вони відломилися через невірство, а ти тримаєшся вірою. Не величайся, але бійся.
<p>21 Бо коли Бог не пожалів природних галузок, то він і тебе не пощадить.
<p>22 Отже, споглядай Божу ласку і суворість: на тих, що відпали, - суворість, а на тебе - Божа ласка, якщо залишатимешся в ласці; якщо ж ні, то будеш відрубаним.
<p>23 Та й вони, якщо не залишаться в невірстві, будуть прищеплені, бо Бог має силу їх знову прищепити.
<p>24 Бо коли ти, відтятий від оливки, дикої за своєю природою, був проти природи прищеплений до доброї оливки, - то настільки більш ті, що згідно з природою будуть прищеплені до власної оливки?
<p>25 Бо не хочу, братове, щоб ви не знали цієї таємниці, - аби не були ви високої думки про себе, - що часткове очерствіння на Ізраїль сталося доти, доки не ввійде повнота поган,
<p>26 відтак увесь Ізраїль врятується, як написано: Визволитель прийде з Сіона, відверне безбожність від Якова.
<p>27 І ось їм від мене завіт, коли заберу їхні гріхи.
<p>28 Згідно з благовістям, вони вороги задля вас; а згідно з обранням, - улюблені задля батьків.
<p>29 Адже Божі дарування і покликання не скасовуються.
<p>30 Бо як ви колись не корились Богові, а тепер помилувані через їхній непослух,
<p>31 так і вони нині спротивилися задля милосердя над вами, щоб і самі були помилувані.
<p>32 Бо замкнув Бог усіх у непослух, щоб усіх помилувати.
<p>33 О, глибино багатства, премудрости, розуму Божого! Які незбагненні його присуди і недосліджені його дороги!
<p>34 Бо хто пізнав розум Господній? Або хто був дорадником йому?
<p>35 Або хто дав йому раніше, щоб воно було віддане?
<p>36 Бо все з нього, через нього і для нього! Йому слава навіки. Амінь.

<h4>
До римлян 12
<p>1 Тож благаю вас, братове, з Божого милосердя: принесіть ваші тіла як живу, святу, приємну Богові жертву, - як ваше служіння розумом.
<p>2 І не пристосовуйтеся до цього віку, але перетворюйтеся оновленням [вашого] розуму, щоб переконалися ви, якою є Божа воля, - що добром, що миле, що досконале.
<p>3 Кажу кожному з вас даною мені ласкою: не думати про себе більше, ніж належить думати, але думати скромно, згідно з мірою віри, якою Бог кожного наділив.
<p>4 Бо як в одному тілі маємо багато членів, а всі члени виконують не однакові дії,
<p>5 так само й ми, бувши численними, є одним тілом у Христі, а окремо ми один для одного є членами.
<p>6 Маємо різноманітні дари, згідно з даною нам ласкою: якщо пророцтво, то виконуймо його згідно з величиною віри;
<p>7 якщо служіння, - служімо; якщо навчання, - навчаймо;
<p>8 якщо втішання, - втішаймо; хто подає, - давай у простоті, хто керує, - керуй з ревністю, хто милосердиться, - хай робить це з привітністю.
<p>9 Любов - не лицемірна. Ненавидьте зло, шукайте добра,
<p>10 любіть один одного по-братерському; в пошані один одного випереджайте;
<p>11 у старанні не лінуйтеся, духом палайте, Господеві служіть,
<p>12 радійте надією, в горі будьте терплячі, перебувайте в молитві;
<p>13 беріть участь у потребах святих, дотримуйтесь гостинности.
<p>14 Благословляйте тих, що переслідують вас, - благословляйте, а не проклинайте.
<p>15 Радійте з тими, що радіють, і плачте з тими, що плачуть.
<p>16 Тримайтеся між собою однієї думки, не будьте зарозумілими, схиляйтесь до лагідних. Не вважайте себе замудрими.
<p>17 Нікому не платіть злом за зло, дбайте про добро перед всіма людьми.
<p>18 Якщо це можливо, і коли це залежатиме від вас, - живіть з усіма людьми в мирі.
<p>19 Не мстіться за себе, улюблені, але дайте місце гніву, як написано: В моїй владі є помста, - і я віддам, каже Господь.
<p>20 Якщо твій ворог голодний, - нагодуй його; якщо спраглий, - дай йому пити; роблячи це, ти згортаєш йому на голову палаюче вугілля.
<p>21 Не дайся, щоб зло перемогло тебе, але перемагай зло добром!

<h4>
До римлян 13
<p>1 Кожна людина хай кориться вищій владі, бо нема влади, яка не була б від Бога; існуючі [влади] встановлені Богом.
<p>2 Хто противиться владі, противиться Божій постанові; хто противиться - накликає на себе осуд.
<p>3 Володарі страшні не для добрих діл, а для злих. Хочеш не боятися влади? Роби добро - і матимеш від неї похвалу.
<p>4 Володар - Божий слуга, він тобі на добро. Якщо зло робиш, бійся: бо не даремно він меча носить. Він є Божим слугою і мстить у гніві тому, хто чинить зло.
<p>5 Йому треба коритися не тільки через гнів, а й заради сумління.
<p>6 Тому ви й податки платите, - бо вони слуги Божі саме на це.
<p>7 Дайте всім належне: кому податок - податок, кому мито - мито, кому страх - страх, кому пошану - пошану.
<p>8 Нікому ні в чому не будьте винними, за винятком любови один до одного. Адже хто любить іншого, той виконав закон.
<p>9 Тоді не чинитимеш перелюбу, не вб'єш, не вкрадеш, не пожадатимеш чужого. Усі інші заповіді містяться в цьому слові: Полюбиш ближнього свого, як самого себе.
<p>10 Любов до ближнього зла не чинить; тож любов - це виконання закону.
<p>11 І це тому, що знаєте час, коли пора вже нам від сну прокинутися. Бо тепер ближче до нас спасіння, ніж тоді, коли ми повірили.
<p>12 Ніч минула, день наблизився; тож відкиньмо діла темряви, зодягнімось у зброю світла.
<p>13 Як у день, живімо доброчесно - не в гульні та пияцтві, не в розпусті й розбещеності, не в сварках і заздрощах;
<p>14 але зодягніться Господом Ісусом Христом і турботу про тіло не перетворюйте на пожадливість.

<h4>
До римлян 14
<p>1 Слабкого у вірі підтримуйте без суперечок про погляди.
<p>2 Бо один вірить, що можна все їсти, а слабкий їсть городину.
<p>3 Хто їсть, хай не зневажає того, хто не їсть. А хто не їсть, хай не засуджує того, хто їсть, - бо Бог і його прийняв.
<p>4 Хто ти такий, що судиш чужого раба? Перед своїм паном він стоїть або падає. Але він вистоїть, бо Бог має силу поставити його.
<p>5 Хтось відрізняє один день від другого, інший же вважає всі дні однаковими. Нехай кожний по-своєму тримається власного переконання.
<p>6 Хто розрізняє дні, - для Господа розрізняє. [І хто не розрізняє днів, - для Господа не розрізняє]. Хто їсть, - для Господа їсть, бо дякує Богові. А хто не їсть, - для Господа не їсть, і дякує Богові.
<p>7 Бо ніхто з нас не живе сам для себе, і ніхто сам для себе не вмирає.
<p>8 Якщо живемо, - для Господа живемо; якщо вмираємо, - для Господа вмираємо. Отже, чи живемо, чи вмираємо, - ми є Господні!
<p>9 Бо Христос тому й помер [і воскрес], і ожив, щоб володіти і мертвими, й живими.
<p>10 Ти чому засуджуєш свого брата? А ти чому зневажаєш свого брата? Адже всі станемо перед Божим судом,
<p>11 як ото написано: Я живу, - каже Господь, - і схилиться кожне коліно переді мною, і визнає Бога кожен язик!
<p>12 Тому кожний з нас сам за себе дасть відповідь Богові.
<p>13 Отже, не осуджуймо більше один одного, але радше судімо про те, щоб не покласти братові спотикання чи спокусу.
<p>14 Я знаю і певний у Христі Ісусі, що нема нічого нечистого самого в собі; тільки тому, хто вважає щось нечистим, - ото воно і є нечисте.
<p>15 Бо якщо через їжу твій брат стурбований, то ти вже не за любов'ю живеш, - не губи своєю їжею того, за кого Христос помер.
<p>16 Нехай ваше добре не зневажається.
<p>17 Бо Царство Боже - це не їжа, не питво, а праведність, мир, радість у Святім Дусі.
<p>18 Хто цим служить Христові, той і Богові милий, і людьми шанований.
<p>19 Тому піклуймося про мир і про те, що йде на упорядкування один одному.
<p>20 Не руйнуй Божого діла задля їжі. Бо все чисте, але лихо тій людині, яка їсть на спокусу.
<p>21 Добре не їсти м'яса, не пити вина, - не робити нічого, через що твій брат спотикається, [або спокушується, або слабне].
<p>22 Ти маєш віру? Май її для себе самого перед Богом. Блаженний той, хто не засуджує себе за те, в чому випробовується.
<p>23 А хто сумнівається, коли їсть, - піддається судові, бо робить це не з віри. А все, що не з віри, є гріхом.

<h4>
До римлян 15
<p>1 Треба, щоб ми, сильні, носили немочі слабких і не догоджали собі.
<p>2 Кожний з нас хай догоджає ближньому - для його добра, для розбудови.
<p>3 Бо й Христос не догоджав собі, але, як ото написано: Наруга тих, що зневажали тебе, впала на мене.
<p>4 А все, що раніше було написане, написане для нашого навчання, щоб через терпіння і утіху Писання ми мали надію.
<p>5 Бог терпіння і утіхи хай дасть вам бути однодумними між собою - в Христі Ісусі,
<p>6 щоб однодушно, одними вустами ви славили Бога й Батька Господа нашого Ісуса Христа.
<p>7 Тому приймайте один одного, як і Христос прийняв вас до Божої слави.
<p>8 Кажу, що Христос став служителем обрізаних - за Божою правдою, щоб підтвердити обітниці батьків,
<p>9 а погани щоб прославляли Бога за його милосердя, як ото написано: Тому прославлятиму тебе між поганами і оспівуватиму ім'я твоє.
<p>10 І ще каже: Тіштеся, погани, з його народом.
<p>11 І знову: Хваліть Господа, всі погани, хваліть його, всі народи.
<p>12 А Ісая каже: Буде корінь Єсея, який стане панувати над поганами, - і на нього погани надіятимуться.
<p>13 Бог же надії хай наповнить вас усякою радістю і миром у вірі, щоб ви збагатилися надією, силою Святого Духа.
<p>14 Певний я, мої брати, за вас, що ви сповнені доброти, сповнені всякого знання, і можете інших навчити.
<p>15 Писав я вам сміливіше, [брати], мов нагадуючи вам за ласкою, даною мені від Бога,
<p>16 щоб я був служителем Ісуса Христа між поганами, виконуючи священну службу Божого благовістя, щоб жертва від поган була милою, освяченою Святим Духом.
<p>17 Тож маю я чим похвалитися в Христі Ісусі щодо Божих речей;
<p>18 бо не смію говорити про те, чого не вчинив Христос через мене в наверненні поган - словом і ділом,
<p>19 силою знамень і чуд, силою Божого Духа; отож, я від Єрусалима та його околиць і аж до Ілірика сповнив Христове благовістя.
<p>20 До того ж старався благовістити не там, де вже було відоме ім'я Христа, щоб не будувати на чужій основі;
<p>21 але так, як ото написано: Ті, кому не сповіщено про нього, побачать, і ті, які не почули, зрозуміють.
<p>22 Багато разів мені було перешкоджено прийти до вас.
<p>23 Нині ж, не маючи більше місця в цих землях, але вже багато років маючи бажання прийти до вас,
<p>24 [я прийду до вас] щойно під час подорожі до Іспанії. Надіюся побачити вас під час подорожі і що ви супроводжуватимете мене туди після того, коли раніше почасти натішуся вами.
<p>25 Нині ж я іду до Єрусалима, щоб послужити святим.
<p>26 Бо Македонія і Ахая зволили зробити якийсь збір для вбогих святих, що живуть у Єрусалимі.
<p>27 Зволили, бо є їхніми боржниками. Адже якщо погани стали співучасниками в їхніх духовних справах, то повинні і в тілесних послужити їм.
<p>28 Щойно це зроблю і вручу їм цей плід, то піду через ваші місця до Іспанії.
<p>29 Певен, що коли прийду до вас, то прийду в повноті благословення [доброї вістки] Христової.
<p>30 Благаю вас, братове, нашим Господом Ісусом Христом і любов'ю Духа, - допомагайте мені в молитвах за мене до Бога,
<p>31 щоб визволитися мені від невірних у Юдеї і щоб моя служба в Єрусалимі була мила святим;
<p>32 щоб з Божої волі, з радістю прийти до вас, [і] щоб відпочив я з вами.
<p>33 Бог миру хай буде з усіма вами. Амінь.

<h4>
До римлян 16
<p>1 Поручаю вам нашу сестру Фиву, служебницю церкви в Кенхреях,
<p>2 щоб ви її прийняли в Господі, як личить святим, і допомагайте їй у тій справі, в якій вона від вас потребуватиме, бо й вона була опікункою багатьом і мені самому.
<p>3 Вітайте Прискилу й Акилу - моїх помічників у Ісусі Христі,
<p>4 які за мою душу свої голови клали; не тільки я їм дякую, але й усі церкви поган,
<p>5 і їхню домашню церкву. Вітайте улюбленого мого Епенета, який є первістком Азії для Христа.
<p>6 Вітайте Марію, яка багато потрудилася для вас.
<p>7 Вітайте Андроника та Юнію - родичів та співв'язнів моїх, що славні вони між апостолами; які раніше від мене повірили в Христа.
<p>8 Вітайте Амплія мого улюбленого в Господі.
<p>9 Вітайте Урбана - нашого помічника в Христі, та улюбленого мого Стахія.
<p>10 Вітайте Апелеса, випробуваного в Христі. Вітайте тих, що з дому Аристовула.
<p>11 Вітайте мого родича Іродіона. Вітайте Наркисових, що в Господі.
<p>12 Вітайте Трифену й Трифосу, що потрудилися в Господі. Вітайте улюблену Персиду, яка багато потрудилася в Господі.
<p>13 Вітайте Руфа, вибраного в Господі, і матір його та мою.
<p>14 Вітайте Асинкрита, Флегонта, Ерма, Патрова, Ермію і тих братів, що з ними.
<p>15 Вітайте Філолога та Юлію, Нирея та його сестру, Олимпа і всіх святих, що з ними.
<p>16 Вітайте один одного святим поцілунком. Усі Христові церкви вас вітають!
<p>17 Благаю вас, братове, остерігайтеся тих, що ширять незгоди і спокуси, - всупереч ученню, яке ви опанували; уникайте їх,
<p>18 бо вони не служать нашому Господеві Христові, але своєму животові, і милими ласкавими словами обдурюють серця простодушних.
<p>19 Ваша слухняність дійшла до всіх. Радію за вас, але хочу, щоб ви були мудрими в доброму, непорочними - в злому.
<p>20 Бог миру незабаром розітре сатану під ваші ноги. Благодать Господа нашого Ісуса [Христа] нехай буде з вами! Амінь.
<p>21 Вітає вас мій помічник Тимофій, і Лукій, і Ясон, і Сосипатер, мої родичі.
<p>22 Вітаю вас у Господі і я, Тертій, що написав це послання.
<p>23 Вітає вас Гай - гостинний для мене і для всієї церкви. Вітає вас міський скарбник Ераст і брат Кварт.
<p>24 [Благодать нашого Господа Ісуса Христа нехай буде з усіма вами, амінь].
<p>25 Тому, хто може вас зміцнити - за моїм благовістям і проповіддю Ісуса Христа, - після об'явлення тайни, яка споконвіку замовчувалася,
<p>26 а нині об'явлена через пророчі Писання, за наказом вічного Бога і розголошена для поширення віри між усіма народами,
<p>27 - єдиному премудрому Богові, через Ісуса Христа, слава навіки! Амінь.



