<h2></h2>
<h4>



Вiд Iвана 1
<p>1 Спочатку було слово, і слово було в Бога, і слово було Богом.
<p>2 Воно було споконвіку в Бога.
<p>3 Через нього все постало; а без нього не постало нічого з того, що постало.
<p>4 У ньому було життя - і життя було світлом для людей,
<p>5 а світло світить у темряві, і темрява його не огорнула.
<p>6 З'явився чоловік, посланий від Бога; ім'я йому - Іван.
<p>7 Він прийшов для свідчення, - щоб свідчити про світло, щоб усі повірили через нього.
<p>8 Не був він світлом, а тільки щоб свідчити про світло.
<p>9 Правдивим світлом був той, хто освітлює кожну людину, що приходить на світ.
<p>10 У світі був, і світ через нього постав, але світ його не пізнав.
<p>11 До своїх прийшов - і свої його не прийняли.
<p>12 А тим, які прийняли його, дав владу стати Божими дітьми, тим, які вірять у його ім'я.
<p>13 Вони не народилися ні з крови, ні з тілесного бажання, ані з бажання чоловіка, - але від Бога.
<p>14 І слово стало тілом, і замешкало між нами, і ми бачили славу його, славу як єдинородного від Батька, сповненого ласки й правди.
<p>15 Іван свідчить про нього, закликаючи і кажучи: Він той, про кого я говорив, що він іде за мною й переді мною був, бо був раніше від мене.
<p>16 Бо з його повноти ми всі одержали ласку за ласкою.
<p>17 Бо закон даний був через Мойсея, а ласка й правда прийшли через Ісуса Христа.
<p>18 Бога ніхто ніколи не бачив; але єдинородний Бог, який є в лоні Батька, - він визнав.
<p>19 Це - свідчення Івана, коли юдеї з Єрусалима послали до нього священиків і левитів, щоб запитати його: Хто ти є?
<p>20 І визнав, не зрікся, визнав: Я - не Христос.
<p>21 І запитали його: То хто ж ти? Чи не Ілля? Відповів: Ні. Чи ти пророк? Відповів: Ні.
<p>22 Сказали йому: Хто ж ти такий? Щоб дали ми відповідь тим, які послали нас. Що скажеш про себе самого?
<p>23 Відповів: Я голос того, що волає в пустині: Рівняйте дорогу Господеві, - як ото сказав був пророк Ісая.
<p>24 Були й послані від фарисеїв.
<p>25 Запитали його, і сказали йому: Чому хрестиш, коли ти не Христос, не Ілля і не пророк?
<p>26 Іван відповів їм, кажучи: Я хрещу водою, але серед вас стоїть той, кого ви не знаєте,
<p>27 який іде за мною, [але був ще до мене,] - я йому не гідний розв'язати ремінця на взутті.
<p>28 Це сталося у Витанії, на другім боці Йордану, де Іван хрестив.
<p>29 Наступного дня він бачить Ісуса, який іде до нього, і каже: Ось ягня Боже, що бере на себе гріх світу.
<p>30 Це той, про кого я казав, що за мною йде чоловік, який був ще до мене, був раніше від мене.
<p>31 Я не знав його, але я прийшов хрестити водою, щоб він з'явився Ізраїлеві.
<p>32 І засвідчив Іван, промовляючи: Бачив я Духа, що сходив, мов голуб із неба, і який зостався на ньому.
<p>33 Я не знав його, але той, хто послав мене хрестити водою, сказав мені: Над ким побачиш Духа, що сходить і перебуває над ним, - той є тим, хто хрестить Духом Святим.
<p>34 Так я побачив і засвідчив, що він і є Божим Сином.
<p>35 Наступного дня знову стояв Іван з двома своїми учнями.
<p>36 Побачивши Ісуса, що йшов, промовив: Ось Боже ягня.
<p>37 І почули це обидва його учні, як він казав - і пішли за Ісусом.
<p>38 Ісус же, обернувшись і побачивши, що вони за ним ідуть, каже їм: Чого шукаєте? Вони сказали йому: Равві, - що в перекладі означає Учителю, - де ти живеш?
<p>39 Каже їм: Ходіть і побачите. Прийшли й побачили, де він жив, побули в нього той день;
<p>40 було це близько десятої години. Андрій, брат Симона - Петра, був одним із двох, які почули це від Івана і які пішли за ним.
<p>41 Він розшукав спочатку свого брата Симона й каже йому: Ми знайшли Месію - тобто в перекладі - Христа.
<p>42 Привів він його до Ісуса. Ісус, поглянувши на нього, сказав: Ти Симон, син Івана; ти назвешся Кифою, - тобто в перекладі Петром каменем.
<p>43 Наступного дня забажав він піти в Галилею; знайшов там Пилипа та й каже йому Ісус: Ходи за мною.
<p>44 Пилип був з Витсаїди, з міста Андрія і Петра.
<p>45 Знаходить Пилип Натанаїла й каже йому: Ми знайшли того, про кого Мойсей у законі написав і пророки, - Ісуса, Йосипового сина з Назарета.
<p>46 Сказав йому Натанаїл: Чи може бути щось доброго з Назарета? Каже йому Пилип: Прийди й подивися.
<p>47 Побачив Ісус Натанаїла, який ішов до нього, і каже про нього: Ось справжній ізраїльтянин, який не має в собі підступности.
<p>48 Каже йому Натанаїл: Звідки мене знаєш? Відповів Ісус і сказав йому: Ще до того, як закликав тебе Пилип, я бачив тебе, як ти був під смоковницею.
<p>49 Відповів Натанаїл [і сказав] йому: Равві, ти Син Божий, ти Цар Ізраїлю.
<p>50 Відповів Ісус і сказав йому: Ти повірив тому, що я сказав тобі, що побачив тебе під смоковницею? Ще більше від цього побачиш!
<p>51 І каже йому: Щиру правду, щиро кажу вам: [відтепер] побачите відкрите небо, Божих ангелів, які підносяться і опускаються над Людським Сином.

<h4>
Вiд Iвана 2
<p>1 Третього дня було весілля в Кані Галилейській; була там мати Ісусова;
<p>2 на весілля був запрошений Ісус із своїми учнями.
<p>3 Як забракло вина, Ісусова мати каже до нього: Не мають вина.
<p>4 Каже їй Ісус: Що з того мені й тобі, жінко? Ще не настала моя година.
<p>5 Промовила його мати слугам: Зробіть, що тільки вам скаже.
<p>6 Лежали там шість кам'яних посудин на воду для юдейського очищення, кожна вміщала по дві або три міри.
<p>7 Каже їм Ісус: Наповніть посудини водою. І наповнили їх ущерть.
<p>8 Ще каже їм: Тепер зачерпніть і занесіть старості. Вони понесли.
<p>9 Коли староста покуштував воду, що стала вином, то не знав, звідки воно; слуги ж, які зачерпували воду, знали; кличе тоді староста молодого
<p>10 та й каже йому: Кожна людина подає спочатку добре вино, а гірше - як нап'ються; [а] ти зберіг добре вино дотепер.
<p>11 Такий початок чуд зробив Ісус у Кані Галилейській, показавши славу свою; і його учні повірили в нього.
<p>12 Після цього пішов до Капернаума - сам, його мати, його брати, його учні; і пробули там небагато днів.
<p>13 Наближалася юдейська Пасха - й Ісус пішов до Єрусалима.
<p>14 І знайшов у храмі тих, що продають овець, волів, голубів, і сидять міняйли.
<p>15 Зробивши бича з мотузків, вигнав усіх із храму, овець та волів, і розсипав гроші міняйлам, а столи поперевертав;
<p>16 тим, що продавали голубів, сказав: Заберіть їх звідси, не робіть оселі мого Батька домом торгівлі.
<p>17 Згадали його учні, що написано: Ревність до твого дому з'їдає мене.
<p>18 Відповіли на це юдеї і сказали йому: Який знак покажеш нам, що таке робиш?
<p>19 Відповів Ісус і сказав їм: Зруйнуйте цей храм - і за три дні я збудую його.
<p>20 Сказали юдеї: Сорок шість років будувався цей храм, а ти за три дні збудуєш його?
<p>21 Він же говорив про храм свого тіла.
<p>22 Коли він воскрес із мертвих, то згадали його учні ці його слова - і повірили і в Писання, і в мовлене Ісусом слово.
<p>23 Коли ж був у Єрусалимі на святі Пасхи, то багато людей, коли побачили ті чуда, які він творив, повірили в його ім'я.
<p>24 Сам же Ісус не звірявся їм, бо сам знав усе
<p>25 й не потребував, щоб хтось свідчив про людину: адже сам знав, що було в людині.

<h4>
Вiд Iвана 3
<p>1 Був один чоловік із фарисеїв, звався Никодимом, старшина юдейський.
<p>2 Прийшов він до нього вночі і сказав йому: Равві, знаємо, що ти прийшов від Бога як Учитель, бо ніхто не може робити таких чуд, які ти робиш, коли б Бог не був з ним.
<p>3 Відповів Ісус і сказав йому: Щиру правду, щиру кажу тобі: коли хто не народиться згори, то не може побачити Божого Царства.
<p>4 Каже до нього Никодим: Як може людина, будучи старою, народитися? Чи може вона вдруге увійти до лона своєї матері й народитися?
<p>5 Відповів Ісус: Щиру правду, щиру кажу тобі: коли хто не народиться з води і Духа, не може ввійти до Божого Царства.
<p>6 Народжене від тіла є тілом, а народжене від Духа є Духом.
<p>7 Не дивуйся з того, що я сказав тобі: вам треба народитися згори.
<p>8 Дух дме, де хоче, - і чуєш його голос; але не знаєш, звідки приходить і куди йде. Так буває з кожним, хто народжений від Духа.
<p>9 Відповів Никодим і сказав йому: Як може це статися?
<p>10 Ісус у відповідь промовив до нього: Ти - учитель ізраїльський, і цього не знаєш?
<p>11 Щиру правду, щиру кажу тобі, що те, що знаємо, - говоримо, і про те, що бачили, - свідчимо; та нашого свідчення не приймаєте.
<p>12 Якщо про земне сказав вам і ви не вірите, то як повірите, якщо скажу вам про небесне?
<p>13 Ніхто не піднісся на небо, - тільки той, що зійшов з неба: Син Людський, [що на небі].
<p>14 Як Мойсей підняв змію в пустині, так треба, щоб піднятий був Син Людський,
<p>15 щоб кожний, хто вірить у нього, [не загинув, але] мав вічне життя.
<p>16 Тому що Бог так полюбив світ, що дав [свого] єдинородного Сина, аби кожний, хто вірить у нього, не загинув, але мав вічне життя.
<p>17 Бо Бог не послав [свого] Сина у світ, щоб судити світ, але щоб світ врятувався через нього.
<p>18 Хто вірить у нього, не буде засуджений; а хто не вірить, той уже засуджений, бо не повірив в ім'я єдинородного Божого Сина.
<p>19 Це і є суд, - що світло прийшло у світ, але люди краще полюбили темряву, ніж світло, бо їхні діла були погані.
<p>20 Адже кожний, хто чинить зло, ненавидить світло, не приходить до світла, щоб його вчинки не були засуджені, [оскільки вони лукаві].
<p>21 А хто чинить правду, той іде до світла, щоб очевидними були його діла, бо вони зроблені по Божому. 
<p>22 Відтак прийшов Ісус з учнями в Юдею і з ними там перебував та хрестив.
<p>23 Іван також хрестив в Еноні, що поблизу Салима, бо там було вдосталь води; люди приходили й хрестилися;
<p>24 бо Іван [ще] не був укинутий до в'язниці.
<p>25 Виникла була суперечка між Івановими учнями та юдеями щодо очищення.
<p>26 Прийшли вони до Івана і сказали йому: Равві, той, що був з тобою на тім боці Йордану, про якого ти свідчив, - він хрестить і всі йдуть до нього.
<p>27 Відповів Іван і сказав: Людина не може нічого приймати, якщо не буде дано їй з неба.
<p>28 Ви самі мені свідчите про те, що я казав, що не є Христом, а лише посланий поперед нього.
<p>29 Хто має молоду, - є молодим; друг молодого, стоячи й слухаючи його, радіє від голосу молодого. Оце і є моя радість - вона тепер сповнилася.
<p>30 Йому належить зростати, а мені - зменшуватися.
<p>31 Хто приходить згори, - той над усіма. Хто є з землі, той земний і по-земному говорить. Хто приходить з неба, - той над усіма;
<p>32 те, що він побачив і почув, - про це й свідчить, але його свідчення ніхто не приймає.
<p>33 Хто ж прийняв його свідчення, той ствердив, що Бог є правдивий.
<p>34 Бо кого Бог послав, той говорить Божі слова, тому що [Бог] дає Духа щедро.
<p>35 Батько любить Сина і дав усе йому в руки.
<p>36 Хто вірить у Сина, той має вічне життя; а хто не вірить у Сина, той життя не побачить, але Божий гнів перебуває на ньому.

<h4>
Вiд Iвана 4
<p>1 Щойно Ісус зрозумів, що фарисеї почули, ніби він збирає та хрестить учнів більше ніж Іван,
<p>2 - хоч сам Ісус не хрестив, а його учні, -
<p>3 то залишив він Юдею і знову пішов до Галилеї.
<p>4 Треба було йому перейти Самарією.
<p>5 Приходить до самарянського міста, що називається Сихар, - поблизу села, яке Яків дав був своєму синові Йосипові.
<p>6 Була там криниця Якова. Ісус, утомившись з дороги, сів отак при криниці. Було десь близько шостої години.
<p>7 Приходить жінка з Самарії по воду. Каже їй Ісус: Дай мені напитися.
<p>8 Бо учні його відійшли були до міста, щоб купити їжі.
<p>9 І мовила до нього жінка-самарянка: Як ти, будучи юдеєм, просиш пити в мене, коли я жінка-самарянка? Адже юдеї не спілкуються з самарянами.
<p>10 Відповів Ісус і сказав їй: Коли б ти знала Божий дар і хто є той, що говорить тобі: Дай мені напитися - ти б просила в нього, і він дав би тобі живої води.
<p>11 Каже йому жінка: Пане, не маєш відра і криниця глибока, - звідки маєш живу воду?
<p>12 Чи ти є більший за нашого батька Якова, - який дав нам криницю, і сам з неї пив, і сини його, і худоба його?
<p>13 Відповів Ісус і сказав їй: Кожний, хто п'є цю воду, знову буде спраглий,
<p>14 а хто питиме воду, яку я йому дам, не буде спраглим повік; бо вода, яку йому дам, стане в ньому джерелом води, що тече до вічного життя.
<p>15 Каже до нього жінка: Пане, дай мені цієї води, щоб я не була спрагла та не приходила сюди черпати.
<p>16 Каже їй [Ісус]: Іди, поклич свого чоловіка і приходь сюди.
<p>17 Відповіла жінка й сказала йому: Не маю я чоловіка. Каже їй Ісус: Добре ти сказала, що не маєш чоловіка,
<p>18 бо п'ятеро чоловіків мала, і той, якого нині маєш, не є твоїм чоловіком. Це ти правду сказала.
<p>19 Каже жінка до нього: Пане, я бачу, що ти пророк.
<p>20 Наші предки вклонялися на цій горі, а ви кажете, що те місце, де треба кланятися, розташоване в Єрусалимі.
<p>21 Промовив Ісус до неї: Жінко, вір мені, що надходить час, коли ні на цій горі, ні в Єрусалимі не вклонятиметесь Батькові.
<p>22 Ви кланяєтеся тому, кого не знаєте; ми ж кланяємося тому, кого знаємо, бо спасіння - від юдеїв.
<p>23 Але надходить час - і вже тепер він є, - коли правдиві поклонники поклоняться Батькові Духом і правдою; бо й Батько шукає собі таких поклонників.
<p>24 Бог є Духом - і хто йому поклоняється, повинен поклонятися духом і правдою.
<p>25 Відказує йому жінка: Знаю, що прийде Месія, який називається Христом; коли він прийде, то сповістить нам усе.
<p>26 Каже їй Ісус: Я, що говорить з тобою, є ним.
<p>27 І тоді надійшли його учні і дивувалися, що розмовляв із жінкою. Одначе ніхто з них не спитав: Чого хочеш?, або: Навіщо говориш з нею?
<p>28 А жінка лишила своє відро, пішла до міста й каже людям:
<p>29 Ходіть та подивіться на чоловіка, який мені сказав усе, що я зробила; чи не є він, бува, Христос?
<p>30 Вийшли з міста й ішли до нього.
<p>31 Тим часом учні просили його, кажучи: Равві, їж.
<p>32 Він сказав їм: Я маю їсти страву, якої ви не знаєте.
<p>33 Учні перемовлялися між собою: Чи не приносив хто йому їсти?
<p>34 Каже їм Ісус: Моя страва - чинити волю того, що послав мене, та довершити його справу.
<p>35 Чи не кажете ви, що за чотири місяці настануть жнива? А я кажу вам: Підніміть ваші очі, погляньте на ниви, які вже половіють до жнив.
<p>36 Хто жне, той одержує винагороду і збирає плід для вічного життя, щоб разом раділи, хто сіє і хто жне.
<p>37 Бо тут справджується приказка: Один сіє, інший жне.
<p>38 Я послав вас жати там, де ви не трудилися; інші трудилися, а ви пожинаєте їхню працю.
<p>39 Багато самарян із того міста повірило в нього за слово, яке засвідчила жінка, що: Він сказав мені все, що я зробила.
<p>40 Ось чому, коли прийшли до нього самаряни, то просили його, щоб побув у них. І був там два дні.
<p>41 І ще чимало повірило за його слово.
<p>42 Жінці ж казали: Вже не через твоє свідчення віримо, бо самі чули і знаємо, що він є справжній рятівник світу - [Христос].
<p>43 А через два дні пішов звідти, [і пішов] до Галилеї,
<p>44 бо сам Ісус засвідчив, що пророк не має пошани в своїй батьківщині.
<p>45 Отже, коли прийшов у Галилею, галилеяни прийняли його, побачивши все, що зробив у Єрусалимі на святі, - бо й вони ходили на свято.
<p>46 Отож, [Ісус] знову прийшов до Кани Галилейської, де перетворив був воду на вино. В Капернаумі був якийсь придворний, син якого нездужав.
<p>47 Почувши, що Ісус прийшов з Юдеї до Галилеї, він пішов до нього і просив [його], щоб завітав та зцілив його сина, що був при смерті.
<p>48 Ісус сказав до нього: Якщо не бачите знаків і чудес, не вірите.
<p>49 Каже до нього придворний: Господи, прийди хутчій, поки не померло моє дитя.
<p>50 Каже йому Ісус: Іди, твій син живий. [І] повірив чоловік у слово, яке сказав йому Ісус, і пішов.
<p>51 Зразу, як він входив, його раби зустріли його [і сповістили йому], кажучи, що його син живий.
<p>52 Запитав у них про годину, в якій йому покращало. Сказали йому, що вчора, о сьомій годині залишила його пропасниця.
<p>53 Зрозумів батько, що то була якраз та година, в якій сказав йому Ісус: Твій син живий. І повірив він сам і весь його дім.
<p>54 Це вже було друге чудо, що його звершив Ісус, прийшовши з Юдеї в Галилею.

<h4>
Вiд Iвана 5
<p>1 Після цього було юдейське свято, й Ісус прийшов до Єрусалима.
<p>2 Є в Єрусалимі біля овечої брами купіль, що по-юдейському називається Ветзата, вона має п'ять входів.
<p>3 В них лежало багато недужих, сліпих, кривих, сухих, [які очікували хвилювання води.
<p>4 Бо ангел Господній щороку сходив до купелі і збурював воду. Хто перший заходив після збурення води, той ставав здоровим, хоч би якою була його недуга.]
<p>5 Був там один чоловік, що тридцять вісім років нездужав.
<p>6 Ісус, побачивши його, як лежав, і збагнувши, що довго він уже хворіє, каже йому: Чи хочеш одужати?
<p>7 Відповів йому недужий: Пане, не маю людини, яка б після збурення води вкинула мене в купіль. Коли ж я приходжу, то інший уже заходить поперед мене.
<p>8 Каже йому Ісус: Устань, візьми лежанку свою і ходи.
<p>9 І чоловік тут же став здоровим, узяв свою лежанку й почав ходити.
<p>10 Була тоді субота. Тому юдеї казали до того, що видужав: Нині субота, і не годиться тобі носити свою лежанку.
<p>11 Він же відповів їм: Той, хто мене оздоровив, сказав мені: візьми свою лежанку й ходи.
<p>12 Запитали його: Хто той чоловік, що сказав тобі взяти й ходити?
<p>13 Оздоровлений не знав, хто він, бо Ісус увійшов у юрбу, що була на тім місці.
<p>14 Згодом зустрів його Ісус у храмі й сказав йому: Ось ти й видужав; більше не гріши, щоб з тобою чого гіршого не сталося.
<p>15 Пішов цей чоловік та сповістив юдеям, що його оздоровив Ісус.
<p>16 І стали юдеї переслідувати Ісуса, [й намагалися його вбити] за те, що робив таке в суботу.
<p>17 Ісус же відповів їм: Мій Батько дотепер творить - і я творю.
<p>18 Отже, юдеї ще більше хотіли його вбити, - не тільки за те, що порушував суботу й що Бога називав своїм Батьком, роблячи себе рівним Богові.
<p>19 Відповідав Ісус і говорив їм: Щиру правду, щиру кажу вам: Син не може робити нічого сам від себе, лишень те, що бачить, як Батько робить; що він робить, - те й Син також робить.
<p>20 Бо Батько любить Сина і показує йому все, що сам робить; і покаже йому справи ще більші від цих, щоб ви дивувалися.
<p>21 Отож, як Батько воскрешає мертвих і оживляє, так і Син, кого хоче, - оживляє.
<p>22 Бо Батько не судить нікого, але дав Синові весь суд,
<p>23 аби всі шанували Сина, як шанують Батька. Хто не шанує Сина, той не шанує і Батька, який його послав.
<p>24 Щиру правду, щиру кажу вам, що хто слухає моє слово і вірить у того, що послав мене, має вічне життя і на суд не приходить, але перейшов від смерти до життя.
<p>25 Щиру правду, щиру кажу вам, що надходить година - і вона вже настала, - коли мертві почують голос Сина Божого і, почувши, оживуть.
<p>26 Бо як Батько має життя в собі, так дав і Синові мати життя в собі.
<p>27 І дав владу йому [і] суд чинити, бо він є Людським Сином.
<p>28 Не дивуйтеся цьому, бо настає час, коли всі, що в могилах, почують його голос;
<p>29 і вийдуть ті, що робили добро, на воскресіння життя, а ті, що робили зло, - на воскресіння суду.
<p>30 Не можу я сам від себе робити нічого: як чую, так і суджу, і мій суд справедливий, бо не домагаюсь своєї волі, але волю того, хто мене послав, - [Батька].
<p>31 Якщо я свідчу сам про себе, то моє свідчення неправдиве.
<p>32 Є інший, хто свідчить про мене; і знаю, що свідчення, яким він свідчить про мене, правдиве.
<p>33 Ви посилали були до Івана, і він засвідчив правду.
<p>34 Втім, я не приймаю свідчення від людини, але кажу це для того, щоб ви бути спасені.
<p>35 Він був світильником, що горів і світив, ви ж хотіли порадуватися від його світла на якусь годину.
<p>36 Я маю свідчення більше від Іванового, бо справи, які мені доручив Батько, щоб я їх виконав, - ті справи, які роблю, свідчать про мене, що Батько мене послав.
<p>37 І сам Батько, який послав мене, засвідчив про мене. А ви голосу його ніколи не чули і виду його ніколи не бачили,
<p>38 і не маєте його слова, яке перебувало б у вас, бо не вірите тому, кого він послав.
<p>39 Дослідіть Писання; ви ж бо думаєте, що в них є вічне життя, - а вони свідчать про мене.
<p>40 І не хочете прийти до мене, щоб мати життя.
<p>41 Слави від людей не приймаю,
<p>42 але знаю вас, що Божої любови не маєте в собі.
<p>43 Я прийшов в ім'я мого Батька - і не приймаєте мене. Якщо ж інший прийде в своє ім'я, того приймете.
<p>44 Як ви можете вірити, приймаючи один від одного славу, а не шукати слави, що від єдиного Бога?
<p>45 Не думайте, що я звинувачуватиму вас перед Батьком; є той, хто вас осуджує, - Мойсей, на якого ви надієтеся.
<p>46 Бо коли б ви повірили Мойсеєві, то вірили б і мені, бо він писав про мене.
<p>47 Якщо ж не вірите його писанням, то як повірите моїм словам?

<h4>
Вiд Iвана 6
<p>1 Після цього Ісус пішов на другий бік моря Тиверіядської Галилеї.
<p>2 І за ним ішла велика юрба, бо бачили чуда, які робив над недужими.
<p>3 Вийшов Ісус на гору й сидів там із своїми учнями.
<p>4 Наближалася Пасха - юдейське свято.
<p>5 Отже, Ісус, піднявши очі й побачивши, що велика юрба йде до нього, каже до Пилипа: За що купимо хліби, щоб вони поживилися?
<p>6 Говорив це, випробовуючи його, бо сам знав, що хотів робити.
<p>7 Відповів йому Пилип: Замало буде хліба за двісті динаріїв, щоб кожний щось трохи одержав.
<p>8 Каже йому один із його учнів, Андрій, брат Симона-Петра:
<p>9 Тут є [один] хлопець, який має п'ять ячмінних хлібів та дві рибини, але що це на таку кількість?
<p>10 Промовив Ісус: Розсадіть людей. Було тут багато трави. Тож розсілися люди, числом яких п'ять тисяч.
<p>11 Узяв Ісус хліби і, віддавши хвалу, подав [учням; учні ж] - тим, що розсілися; також і рибу, скільки бажали.
<p>12 Коли наїлися, велів своїм учням: Зберіть залишки, щоб ніщо не пропало.
<p>13 Зібрали й наповнили дванадцять кошиків шматками з п'ятьох ячмінних хлібів, що залишилися від тих, які їли.
<p>14 Тоді люди, побачивши чудо, яке [Ісус] зробив, говорили, що він є правдивим пророком, який приходить у світ.
<p>15 Ісус же, збагнувши, що хочуть прийти, взяти його й проголосити царем, відійшов знову сам на гору.
<p>16 З настанням вечора його учні зійшли до моря,
<p>17 увійшли до човна й попливли на другий бік моря, до Капернаума. Уже стемніло, а Ісус ще не приходив до них;
<p>18 море розхвилювалося, бо подув великий вітер.
<p>19 Коли пропливли десь зо двадцять п'ять чи тридцять стадій, побачили, Ісус йде по морю і наближається до човна, - і злякалися.
<p>20 Він же каже їм: Це я, не бійтеся.
<p>21 Хотіли взяти його до човна; тим часом човен пристав до берега, куди вони пливли.
<p>22 Наступного дня юрба, що стояла з другого боку моря, побачила, що іншого човна там не було, крім [того] одного, [до якого ввійшли його учні],
<p>23 і що Ісус не входив до човна з своїми учнями, а лише самі його учні пішли. Тим часом з Тиверіяди припливли інші човни поблизу того місця, де їли хліби, де Господь віддав хвалу.
<p>24 Коли люди побачили, що там нема ані Ісуса, ані учнів, вони самі посідали в човни й попливли до Капернаума, шукаючи Ісуса.
<p>25 Коли знайшли його по той бік моря, сказали йому: Равві, коли ти прибув сюди?
<p>26 Відповів їм Ісус і сказав: Щиру правду, щиру кажу вам: шукаєте мене не тому, що побачили чуда, але тому, що їли хліб і наситилися.
<p>27 Працюйте ж не на поживу, що гине, але на поживу, що залишається на вічне життя, які дасть вам Людський Син; бо призначив його Бог Батько.
<p>28 Спитали в нього: Що нам робити, аби чинити Божі діла?
<p>29 Відповів Ісус, сказав їм: Те є Боже діло, щоб повірили ви в того, кого він послав.
<p>30 Сказали йому: Яке знамення зробиш, щоб ми його побачили й повірили тобі? Що вчиниш?
<p>31 Наші батьки їли манну в пустині, згідно з написаним: хліб з неба дав їм їсти.
<p>32 Відказав їм Ісус: Щиру правду, щиру кажу вам: не Мойсей дав вам хліба з неба, але мій Батько дає вам правдивий хліб з неба;
<p>33 Божий хліб - це той, що сходить з неба і дає світові життя.
<p>34 Сказали тоді йому: Господи, давай нам завжди цей хліб.
<p>35 Сказав [же] їм Ісус: Я є хліб життя; хто приходить до мене, - не зголодніє, і хто вірить у мене, - ніколи не матиме спраги.
<p>36 Але я сказав вам, що ви хоч і бачили мене, але не вірите.
<p>37 Усе, що дає мені Батько, прийде до мене; і того, що приходить до мене, - не вижену,
<p>38 бо я зійшов з неба виконувати не мою волю, а волю того, хто мене послав - [Батька].
<p>39 А воля того, що мене послав, - [Батька], - є та, щоб усе, дане мені ним, я не втратив, але воскресив останнього дня.
<p>40 Воля мого Батька та, щоб кожний, хто бачить Сина й вірить у нього, мав вічне життя; і я воскрешу його останнього дня.
<p>41 Ремствували на нього юдеї, бо сказав: Я є хліб, що зійшов з неба,
<p>42 - і казали: Чи це не Ісус, Йосипів син, батька й матір якого ми знаємо? Як же тепер каже [він]: Я зійшов з неба?
<p>43 Відповів Ісус і сказав їм: Не ремствуйте між собою.
<p>44 Ніхто не може прийти до мене, коли Батько, що мене послав, не притягне його, - і я воскрешу його останнього дня.
<p>45 Написано в пророків: І всі будуть навчені Богом. Кожний, хто чув Батька і навчився, приходить до мене.
<p>46 Не тому, що Батька хтось бачив; хіба лише той, що є від Бога, - він і бачив Батька.
<p>47 Щиру правду, щиру кажу вам, що хто вірить [у мене], той має вічне життя.
<p>48 Я є хлібом життя.
<p>49 Ваші батьки їли манну в пустині - і померли.
<p>50 Це ж є хліб, що сходить з неба, аби хто його споживе, - не вмер.
<p>51 Я живий хліб, що зійшов з неба; якщо хто споживе цей хліб, житиме вічно. Хліб, який я дам, - це моє тіло, [яке я віддам] за життя світу.
<p>52 Сперечалися між собою юдеї, кажучи: Як може він дати нам спожити своє тіло?
<p>53 Сказав їм Ісус: Щиру правду, щиру кажу вам: якщо не споживатимете тіла Людського Сина і не питимете його крови, не матимете в собі життя.
<p>54 Хто споживає моє тіло і п'є мою кров, той має вічне життя, - і я його воскрешу останнього дня.
<p>55 Бо моє тіло є правдивою поживою, а моя кров є правдивим напоєм.
<p>56 Хто споживає моє тіло і п'є мою кров, той перебуває в мені і я в ньому.
<p>57 Як ото послав мене живий Батько, - і я живу через Батька, - так і той, хто їстиме мене, житиме через мене.
<p>58 Це хліб, що зійшов з неба. Не як батьки [ваші манну] споживали й померли; а хто споживатиме цей хліб, житиме вічно.
<p>59 Отак говорив він, навчаючи у Капернаумській синаґозі.
<p>60 Чимало його учнів, почувши це, казали: Жорстока ця мова. Хто може його слухати?
<p>61 Ісус же, знаючи в собі, що його учні ремствують на нього, сказав їм: Чи це вас спокушує?
<p>62 А, як побачите, що Людський Син підноситься туди, де був раніше?
<p>63 Дух оживляє, а тіло не приносить жодної користи. Слова, які я вам сказав, є духом і життям.
<p>64 Але є деякі з вас, що не вірять. Ісус із самого початку знав, хто ті, що не вірять, і хто той, що його зрадить.
<p>65 І додав: Задля цього сказав вам, що ніхто не може прийти до мене, якщо йому не було дано від [мого] Батька.
<p>66 Віднині багато хто з його учнів відійшли геть і вже не ходили з ним.
<p>67 Тоді Ісус сказав дванадцятьом: Чи й ви не хочете відійти?
<p>68 Відповів йому Симон-Петро: Господи, до кого ж ми підемо? Ти ж бо маєш слова вічного життя;
<p>69 і ми повірили й пізнали, що ти є святий - [Син живого] Бога.
<p>70 Відповів їм Ісус: Чи не дванадцятьох я вибрав? Але один з вас є дияволом.
<p>71 Говорив він про Юду Симонового Іскаріота, бо саме він, будучи одним із дванадцятьох, мав його зрадити.

<h4>
Вiд Iвана 7
<p>1 Після цього Ісус ходив Галилеєю; не хотів ходити по Юдеї, бо юдеї намагалися його вбити.
<p>2 А наближалося юдейське свято Кучок.
<p>3 І сказали йому його брати: Вийди звідси й піди до Юдеї, щоб і твої учні побачили діла, які робиш.
<p>4 Бо ніхто нічого не робить потайки, але сам шукає, як стати відомим. Якщо робиш таке, то вияви себе світові.
<p>5 Бо - і його брати не вірили в нього.
<p>6 На це каже їм Ісус: Мій час іще не настав, але ваш час завжди готовий.
<p>7 Світ не може вас ненавидіти. Мене ж він ненавидить, бо я свідчу про нього, що його діла злі.
<p>8 Ідіть на свято; я ж не піду на це свято, бо мій час іще не виповнився.
<p>9 Сказавши це, сам лишився в Галилеї.
<p>10 Коли ж його брати пішли на свято, то й він пішов, але не явно, а наче потайки.
<p>11 Юдеї шукали його під час свята й питали: Де він?
<p>12 І була про нього велика суперечка між людьми. Казали одні, що він добрий; інші ж казали, що ні, він обманює народ.
<p>13 Відкрито ж ніхто не говорив про нього, бо боялися юдеїв.
<p>14 Посередині свята Ісус увійшов до храму й навчав.
<p>15 Дивувалися юдеї, кажучи: Як він знає книги, не вчившись?
<p>16 Відповів їм Ісус, сказав: Моя наука - не моя, але того, хто мене послав.
<p>17 Якщо хто хоче чинити його волю, той пізнає науку, - чи вона від Бога, чи я кажу від себе.
<p>18 Хто говорить від себе самого, той шукає собі слави; а хто шукає слави для того, що послав його, той правдивий і немає в ньому неправди.
<p>19 Чи не Мойсей дав вам закон? А ніхто з вас не виконує закону. Чому ж ви мене хочете вбити?
<p>20 Юрба відповіла [і сказала]: Чи не біса маєш? Хто тебе хоче вбити?
<p>21 Відповів Ісус і сказав їм: Одне діло зробив я, - і всі дивуєтеся.
<p>22 Мойсей заповідав вам обрізатися - не тому що воно від Мойсея, але що від батьків, - і ви в суботу обрізуєте чоловіка.
<p>23 Якщо чоловік приймає обрізання в суботу, щоб не був порушений закон Мойсея, то чого ж ви на мене гніваєтеся, що я уздоровив у суботу всю людину?
<p>24 Не судіть з вигляду, але судіть справедливим судом.
<p>25 Тут же деякі єрусалимці казали: Чи це не той, якого хочуть убити?
<p>26 Ось, говорить відкрито - і нічого йому не кажуть. Чи справді упевнилися старшини, що він Христос?
<p>27 Але ж ми знаємо, звідки він є; коли ж прийде Христос, ніхто не знатиме, звідки він.
<p>28 Тоді Ісус голосно промовив у храмі, навчаючи й розповідаючи: І мене знаєте, і звідки я знаєте; я не прийшов від себе, але правдивим є той, що послав мене, - ви його не знаєте.
<p>29 Я ж його знаю, бо я від нього, він мене послав.
<p>30 Намагалися схопити його, але ніхто не простягав до нього рук, бо ще не настала його година.
<p>31 Багато людей повірили в нього і казали: Коли прийде Христос, чи робитиме він більші чуда від цих, які цей зробив?
<p>32 Почули фарисеї, що юрба гомоніла таке про нього. І послали фарисеї та архиєреї своїх слуг, щоб схопили його.
<p>33 Сказав Ісус: Ще короткий час буду з вами та й піду до того, що послав мене.
<p>34 Шукатимете мене і не знайдете; і де я буду, ви туди не зможете прийти.
<p>35 Міркували між собою юдеї: Куди це він хоче йти, що ми не знайдемо його? Чи до виселенців між греками хоче йти, та й греків навчати?
<p>36 Що ото за слово він сказав: Шукатимете мене і не знайдете; і де я буду, ви туди не зможете прийти?
<p>37 Останнього великого дня свята Ісус стояв і закликав, кажучи: Якщо хто спраглий, хай приходить до мене і п'є.
<p>38 Хто вірить у мене, як сказано в Писанні, ріки живої води з нутра його витечуть.
<p>39 Це він сказав про Духа, якого мали одержати ті, хто повірять у нього. Але Духа ще не було, бо Ісус іще не був прославлений.
<p>40 [Багато хто] з юрби, почувши ці слова, міркував: Це справді пророк.
<p>41 Другі твердили: Це Христос. Ще інші говорили: Чи з Галилеї прийде Христос?
<p>42 Хіба в Писанні не сказано, що Христос прийде з насіння Давидового із Вифлеєма - села, звідки був Давид?
<p>43 Отже, в народі була незгода щодо нього.
<p>44 Деякі ж з них хотіли схопити його, але ніхто не простягав до нього рук.
<p>45 Отже, слуги повернулися до архиєреїв і фарисеїв; а ті дорікали їм: Чому ви не привели його?
<p>46 Відповіли слуги: Ніколи ще не говорила так жодна людина, [як цей чоловік].
<p>47 Відповіли їм фарисеї: Чи й ви, бува, не обмануті?
<p>48 Хіба хтось із старшин повірив у нього чи з фарисеїв?
<p>49 Але ця юрба, що не знає закону, - проклята вона.
<p>50 Каже до них Никодим, який приходив до нього раніше і був одним із них:
<p>51 Чи судить наш закон заздалегіть людину, не вислухавши і не дізнавшись, що вона робить?
<p>52 Відповіли йому і сказали: А ти часом не з Галилеї? Досліди й побачиш, що пророк не приходить з Галилеї.
<p>53 І розійшлися всі по своїх домівках.

<h4>
Вiд Iвана 8
<p>1 Ісус же пішов на Оливну гору.
<p>2 А вдосвіта знову прийшов до храму; весь народ ішов до нього; сівши, навчав їх.
<p>3 Приводять [до нього] книжники й фарисеї жінку, зловлену під час перелюбу; поставивши її посередині,
<p>4 кажуть до нього: Учителю, ця жінка явно була спіймана в перелюбі.
<p>5 В законі Мойсей наказав нам таких побивати камінням. Що ти на це скажеш?
<p>6 Це розповідали, випробовуючи його, щоб мати на чому оскаржити його. Ісус же, схилившись додолу, писав пальцем на землі,
<p>7 [не звертаючи на них уваги]. Як наполягали у своїх запитаннях, підвівся і сказав до них: Хто з вас без гріха, хай перший кине на неї камінь.
<p>8 І знову, схилившись, писав на землі.
<p>9 Вони ж, почувши, [і будучи засоромлені совістю], відходили один по одному, почавши від старших [до останніх]; і лишився сам [Ісус] та жінка, що стояла посередині.
<p>10 Ісус, підвівши голову [і не побачивши нікого, лиш саму жінку], сказав їй: Жінко, де вони, [ті, що звинуватили тебе]? Ніхто тебе не засудив?
<p>11 Вона відповіла: Ніхто, Господи. Сказав їй Ісус: Я тебе також не засуджую. Іди й відтепер більше не гріши.
<p>12 Знову промовляв до них Ісус, кажучи: Я - світло для світу; хто піде за мною, той не ходитиме в темряві, але матиме світло життя.
<p>13 Тоді сказали йому фарисеї: Ти свідчиш про себе сам і твоє свідчення не є правдивим.
<p>14 Відповів їм Ісус і сказав їм:Хоч я свідчу сам про себе, моє свідчення є правдивим, бо я знаю, звідки прийшов і куди йду;
<p>15 а ви не знаєте, звідки я і куди йду. Ви тілом судите, - я ж не суджу нікого.
<p>16 А якщо я і суджу, то мій суд є правдивим, бо я не один, але з тим, що мене послав, - з Батьком.
<p>17 У вашому ж таки законі написано, що свідчення двох людей є правдивим.
<p>18 Я сам свідчу про себе і свідчить про мене й той, що мене послав, - Батько.
<p>19 Тоді запитали його: Де твій Батько? Відповів Ісус: Ані мене не знаєте, ані мого Батька; коли б ви мене знали, то знали б і мого Батька.
<p>20 Ці слова сказав біля скарбниці, навчаючи в храмі; і ніхто не схопив його, бо ще не надійшла його година.
<p>21 Знову сказав їм [Ісус]: Я відходжу і шукатимете мене, і в гріхові своєму помрете. Куди я йду, туди ви не можете піти.
<p>22 Міркували поміж собою юдеї, чи бува сам себе він не вб'є, коли каже: Куди я іду, туди ви не можете піти?
<p>23 І говорив їм: Ви з долу, я з високости; ви - від цього світу, я - не від цього світу.
<p>24 Тому я сказав вам, що помрете у ваших гріхах. Бо якщо не повірите, що то я, помрете у ваших гріхах.
<p>25 А вони запитали його: Хто ти? Сказав їм Ісус: Я - початок, що й кажу вам.
<p>26 Багато чого маю про вас говорити і судити; але той, хто послав мене, є правдивий; і я світові те говорю, що від нього почув.
<p>27 Не збагнули вони, що то він говорив їм про Батька.
<p>28 Отож, сказав їм Ісус: Коли підіймете Сина Людського, тоді збагнете, що це я і що від себе нічого не роблю, а тільки як навчив мене [мій] Батько, - те й говорю.
<p>29 Той, хто послав мене, - зі мною; [Батько] не лишив мене самого, бо я завжди роблю те, що йому до вподоби.
<p>30 Як він це говорив, багато хто повірив у нього.
<p>31 Тож промовив Ісус до тих юдеїв, які повірили в нього: Якщо ви перебуватимете в моїм слові, тоді справді будете моїми учнями,
<p>32 і пізнаєте правду, і правда зробить вас вільними.
<p>33 Відповіли йому: Ми є Авраамовим насінням і не були ні в кого й ніколи невільниками. То як же ти кажеш, що станемо вільними?
<p>34 Відповів їм Ісус: Щиру правду, щиру кажу вам, що кожний, хто чинить гріх, є невільником гріха.
<p>35 Але невільник не лишається в оселі вічно; Син же лишається вічно.
<p>36 Отож, якщо Син визволить вас, то справді будете вільними.
<p>37 Знаю, що ви є насінням Авраамовим, але прагнете мене вбити, бо моє слово не вміщується в вас.
<p>38 Я кажу те, що побачив у [мого] Батька; а ви чините те, що чули від [вашого] батька.
<p>39 Сказали йому у відповідь: Авраам є наш батько. Каже їм Ісус: Якби ви були Авраамовими дітьми, ви чинили б діла Авраама;
<p>40 нині ж прагнете вбити мене - людину, що сказала вам правду, яку почула від Бога: Авраам такого не робив.
<p>41 Ви робите діла вашого батька. Вони сказали йому: Ми народилися не від перелюбу; маємо одного Батька - Бога.
<p>42 Сказав їм Ісус: Якби Бог був вашим Батьком, ви полюбили б мене, бо я від Бога вийшов і прийшов - не від себе ж самого прийшов, але він мене послав.
<p>43 Чому не розумієте моєї мови? - Бо ви не можете чути мого слова.
<p>44 Ваш батько - диявол і ви хочете виконувати жадання вашого батька. Той був душогубом від самого початку і в правді не встояв, бо нема в ньому правди. Коли говорить неправду, тоді своє говорить, бо він брехун і батько його.
<p>45 А коли я правду кажу, - не вірите мені.
<p>46 Хто з вас оскаржить мене за гріх? Якщо правду кажу, то чому ви мені не вірите?
<p>47 Хто від Бога, той слухає Божі слова; ви ж тому й не слухаєте, що ви не від Бога.
<p>48 Відповіли на це юдеї і сказали: Хіба не так ми говоримо, що ти самарянин і біса маєш?
<p>49 Відповів Ісус: Я біса не маю; але шаную мого Батька, а ви мене зневажаєте.
<p>50 Я не шукаю власної слави: є той, хто шукає і судить.
<p>51 Щиру правду, щиру кажу вам, що коли хто збереже моє слово, не побачить смерти до віку.
<p>52 Сказали йому юдеї: Отепер ми дізналися, що маєш біса. І Авраам помер, і пророки; а ти кажеш, що коли хто збереже моє слово, не скуштує смерти ніколи.
<p>53 Чи ти більший від нашого батька Авраама, який помер? Та й пророки повмирали. Ким себе самого робиш?
<p>54 Відповів Ісус: Якщо я прославлятиму себе самого, то слава моя - ніщо. Це мій Батько мене прославляє, - той, про якого ви кажете, що він є нашим Богом;
<p>55 ви його не пізнали; я ж його знаю. І якщо скажу, що не знаю його, то буду подібним до вас - брехуном; але я його знаю та зберігаю його слово.
<p>56 Авраам, ваш батько, радий був би побачити мій день - і побачив, і втішився.
<p>57 Сказали йому на це юдеї: Не маєш ще й п'ятдесяти років, а вже бачив Авраама?
<p>58 Сказав їм Ісус: Щиру правду, щиру кажу вам: Перш ніж Авраам був, - я є.
<p>59 Тоді схопили каміння, щоб кидати на нього. Ісус же сховався, і вийшов з храму, [пройшовши між ними, й попрямував далі].

<h4>
Вiд Iвана 9
<p>1 А коли йшов, побачив чоловіка, який був сліпим від народження.
<p>2 Запитали його учні його, кажучи: Учителю, хто згрішив, - він чи батьки його, що сліпим народився?
<p>3 Відповів Ісус: Ані він не згрішив, ані його батьки; але - щоб виявилися на ньому Божі діла.
<p>4 Доки є день, потрібно, щоб робили діла того, хто мене послав; надходить ніч, коли ніхто не зможе робити.
<p>5 Поки я є в світі, я є світлом для світу.
<p>6 Сказавши це, плюнув на землю, зробив болото із слини й помазав ним очі сліпому
<p>7 і сказав йому: Піди вмийся в Силоамській купелі, що в перекладі означає: посланий. Отже, пішов він, умився і прийшов видющим.
<p>8 Сусіди й ті, що бачили його раніше, як він був жебраком, казали: Чи це не той, що сидів і жебрав?
<p>9 Одні говорили, що це він, інші говорили, що ні, але подібний до нього. Він [же] казав: Це я.
<p>10 Тоді випитували в нього: Як тобі відкрилися очі?
<p>11 Він відповів: Чоловік, що його звуть Ісусом, зробив болото й помазав мої очі та сказав мені: Іди в [купіль] Силоам і вмийся. Я пішов, умився і я прозрів.
<p>12 І запитали в нього: Де він? Каже: Не знаю.
<p>13 Ведуть цього, що був колись сліпим, до фарисеїв.
<p>14 Того дня, коли Ісус зробив болото й відкрив йому очі, була саме субота.
<p>15 Знову запитували його фарисеї, як він прозрів. Він сказав їм: Болото поклав мені на очі, я вмився і бачу.
<p>16 Деякі з фарисеїв говорили: Ця людина не від Бога, бо не шанує суботи. Інші казали: Як може грішна людина робити такі чуда? І була між ними суперечка.
<p>17 Знову кажуть сліпому: Що ти скажеш про нього, оскільки відкрив твої очі? Він же сказав: Це пророк.
<p>18 Але юдеї не повірили в те, що був сліпим і став видющим, доки не покликали батьків цього вилікуваного
<p>19 й не запитали їх, кажучи: Чи це ваш син, про якого ви кажете, що народився сліпим? Як же він тепер бачить?
<p>20 Відповіли [їм] його батьки і сказали: Знаємо, що він наш син, що народився сліпим,
<p>21 а чому тепер бачить, - не знаємо, або хто відкрив йому очі, - ми не знаємо. Він дорослий, його й запитайте; хай говорить сам за себе.
<p>22 Отаке сказали його батьки, бо боялися юдеїв; юдеї вже були змовилися, що коли хто визнає його за Христа, - та й буде відлучений того від синаґоґи.
<p>23 Ось чому його батьки сказали: Він дорослий, тож самого його запитайте.
<p>24 Отже, вдруге покликали чоловіка, що був сліпим, і сказали йому: Віддай славу Богові. Ми знаємо, що той чоловік грішний.
<p>25 У відповідь він сказав: Чи він є грішником, - не знаю; одне знаю, що я був сліпий, а тепер бачу.
<p>26 [Ще раз] запитали його: Що він тобі зробив? Як відкрив твої очі?
<p>27 Відповів їм: Я вам уже сказав - і ви не вислухали. Що іще хочете почути? Чи й ви хочете стати його учнями?
<p>28 І нарікали на нього, кажучи: Це ти його учень, а ми учні Мойсея.
<p>29 Ми знаємо, що з Мойсеєм говорив Бог, а цього ми не знаємо, звідки він.
<p>30 Чоловік сказав їм у відповідь: Дивно, що ви не знаєте, звідки він, а він відкрив мої очі.
<p>31 Адже відомо, що грішників Бог не слухає, але коли хто Бога шанує і чинить його волю, - того він слухає.
<p>32 Споконвіку не чувано, щоб хтось відкрив очі тому, хто народився сліпим.
<p>33 Якби він не був від Бога, то не міг би зробити нічого.
<p>34 А вони йому у відповідь сказали: Ти весь у гріхах народився - і ти ще нас учиш? І вигнали його геть.
<p>35 Почувши, що його вигнали геть, Ісус знайшов його і сказав [йому]: Чи віриш ти в Людського Сина?
<p>36 Цей у відповідь сказав: А хто він, Господи, щоб я увірував у нього?
<p>37 Ісус сказав йому: І ти його бачив, оце він говорить із тобою.
<p>38 Він же сказав: Вірую, Господи, і вклонився йому.
<p>39 І сказав Ісус: На суд я прийшов у цей світ, - щоб сліпі бачили, а видющі стали сліпими.
<p>40 Почули це деякі фарисеї, що були з ним, і сказали йому: Чи й ми сліпі?
<p>41 Сказав їм Ісус: Якби ви були сліпими, то не мали б гріха; але ви кажете, що бачите, - тож гріх ваш залишається на вас.

<h4>
Вiд Iвана 10
<p>1 Щиру правду, щиру кажу вам: хто не входить до овечої кошари дверима, перелазить деінде, той злодій і розбійник;
<p>2 а хто входить дверима, той пастир овець.
<p>3 Йому брамник відчиняє, і вівці слухаються його голосу; він кличе своїх овець на ймення і виганяє їх.
<p>4 Коли всіх своїх овець веде, то йде перед ними, а вівці йдуть за ним, бо знають його голос;
<p>5 за чужим же не йдуть, а втікають від нього, бо не знають чужого голосу.
<p>6 Отаку притчу сказав їм Ісус. Вони не зрозуміли, що означало те, про що говорив їм.
<p>7 Отже, знову сказав [їм] Ісус: Щиру правду, щиру кажу вам, що я - двері для овець.
<p>8 Всі, які приходили переді мною, були злодіями й розбійниками, та вівці їх не послухали.
<p>9 Я - двері; якщо хто мною ввійде, той буде врятований - і ввійде, і вийде, і знайде пасовисько.
<p>10 Злодій приходить тільки для того, щоб украсти, вбити й вигубити. Я прийшов, щоб мали життя - і мали вдосталь.
<p>11 Я добрий пастир. Добрий пастир кладе свою душу за овець.
<p>12 Наймит же і той, що не є пастирем, якому вівці не належать, бачить наближення вовка, лишає овець і втікає, а вовк хапає їх і розполохує [вівці];
<p>13 [а наймит утікає], бо він таки наймит і не дбає про овець.
<p>14 Я добрий пастир і знаю своїх і знають мої мене,
<p>15 як знає мене Батько, а я знаю Батька, і кладу мою душу за овець.
<p>16 Маю й інших овець, які не з цієї кошари, але мені треба і їх привести: вони почують мій голос, і буде одна отара й один пастир.
<p>17 Саме тому любить мене Батько, що я кладу мою душу, щоб знову її взяти.
<p>18 Ніхто не бере її від мене, але я сам віддаю її. Владу маю її покласти, і владу маю знову її взяти; цю заповідь я дістав від мого Батька.
<p>19 Через ці слова знову виникла незгода між юдеями.
<p>20 Багато з них казали: Він має біса; це навіжений; нащо слухаєте його?
<p>21 Інші казали: Ні, це не слова навіженого; чи ж може біс відкрити очі сліпому?
<p>22 Було саме свято Відновлення в Єрусалимі; стояла зима.
<p>23 І ходив Ісус у храмі - в притворі Соломоновім.
<p>24 Обступили його юдеї і казали до нього: Доки триматимеш нас у непевності? Якщо ти Христос, скажи нам відкрито!
<p>25 Відповів їм Ісус: Я вам сказав - а ви не вірите. Справи, які я чиню в ім'я мого Батька, - вони свідчать про мене.
<p>26 Але ви не вірите, бо ви не з моїх овець,
<p>27 [як я вам сказав]. Мої вівці слухаються мого голосу, і я їх знаю, і йдуть за мною,
<p>28 і я даю їм вічне життя, і не загинуть повік, і ніхто не забере їх з моїх рук.
<p>29 Мій Батько, який дав їх мені, є більшим від усіх, і ніхто не може забрати [їх] з руки [мого] Батька.
<p>30 Я та Батько - ми одне.
<p>31 Знову юдеї взялися за каміння, щоб його побити.
<p>32 Відповів їм Ісус: Багато добрих діл показав я вам від [мого] Батька. За які з цих діл хочете мене каменувати?
<p>33 Відповіли йому юдеї, [кажучи]: Не за добрі діла каменуємо тебе, але за богозневагу; і що ти, бувши людиною, робиш себе Богом.
<p>34 Відповів їм Ісус: Чи не написано в вашім законі: Я сказав: ви боги?
<p>35 Якщо богами назвав тих, до яких було слово Боже, - а Писання порушувати не можна,
<p>36 то до того, кого Батько освятив, послав у світ, ви кажете, що він зневажає Бога, бо сказав: Я Божий Син?
<p>37 Якщо не роблю діл мого Батька, не вірте мені;
<p>38 якщо ж роблю, то хоч не вірите мені, - вірте ділам, щоб ви зрозуміли й пізнали, що Батько в мені, а я - в Батькові.
<p>39 І ще раз намагалися схопити його, але він оминув їхні руки.
<p>40 І пішов знову на другий бік Йордану, на те місце, де Іван колись хрестив, і там зостався.
<p>41 І численні люди прийшли до нього, і казали, що Іван не зробив ні одного чуда, проте все, що говорив Іван про нього, було правдою.
<p>42 І багато хто там повірив у нього.

<h4>
Вiд Iвана 11
<p>1 Був один хворий, Лазар з Витанії, із села Марії та її сестри Марти.
<p>2 Це була та Марія, що помазала Господа миром та обтерла його ноги своїм волоссям; її брат Лазар хворів.
<p>3 Послали сестри передати йому: Господи, той, кого ти любиш, хворіє.
<p>4 Почувши це, Ісус сказав: Ця недуга не є на смерть, але на Божу славу, щоб Божий Син прославився через неї.
<p>5 Любив Ісус Марту, і сестру її, і Лазаря.
<p>6 Коли ж почув, що хворіє, тоді залишився на два дні на тому місці, в якому перебував.
<p>7 Після цього звелів учням: Підемо знову в Юдею.
<p>8 Кажуть йому учні: Учителю, таж ось юдеї намагалися тебе камінням побити, а ти знову туди йдеш?
<p>9 Відповів Ісус: Чи не дванадцять годин є на день? Якщо хто ходить удень, - не спотикнеться, бо бачить світло світу цього.
<p>10 Якщо хто ходить уночі, то спотикнеться, бо нема світла в ньому.
<p>11 Сказавши це, вів далі: Наш друг Лазар заснув, - піду розбудити його.
<p>12 Сказали його учні: Господи, якщо заснув, - одужає.
<p>13 Ісус сказав про його смерть, а вони подумали, що говорить про звичайний сон.
<p>14 Тоді Ісус сказав їм прямо: Лазар помер,
<p>15 і радію за вас, що я не був там, щоб ви повірили; але ходімо до нього.
<p>16 Сказав своїм співучням Тома, званий ще Близнюком: Ходімо й ми, щоб умерти з ним.
<p>17 Прийшовши, Ісус виявив, що він уже чотири дні як був у гробі.
<p>18 Витанія була близько від Єрусалима, яких п'ятнадцять стадій.
<p>19 Багато юдеїв прийшло до Марти й Марії, щоб за брата розважити їх.
<p>20 Коли Марта почула, що йде Ісус, зустріла його. Марія ж сиділа в хаті.
<p>21 Сказала Марта до Ісуса: Господи, якби ти був тут, не помер би мій брат.
<p>22 Але й тепер знаю, що Бог дасть тобі те, що лишень попросиш у Бога.
<p>23 Каже їй Ісус: Твій брат воскресне.
<p>24 Мовить до нього Марта: Знаю, що воскресне при воскресінні, останнього дня.
<p>25 Сказав їй Ісус: Я є воскресіння і життя; хто вірить у мене, - хоч і помре, житиме.
<p>26 І кожний, хто живе, й вірить у мене, - не помре повік. Чи віриш ти в це?
<p>27 Каже йому: Так, Господи, я увірувала, що ти Христос, Син Божий, що приходить у світ.
<p>28 Сказавши це, пішла й потайки покликала свою сестру Марію. Мовила потайки: Учитель прийшов і кличе тебе.
<p>29 Вона ж, як почула, швидко встала й пішла до нього.
<p>30 Бо Ісус ще не прийшов до села, а був на тому місці, де зустріла його Марта.
<p>31 А юдеї, які були з нею в хаті і втішали її, побачивши, що Марія квапливо встала й вийшла, подалися за нею, гадаючи, що вона пішла до гробниці, щоб там поплакати.
<p>32 Як прийшла Марія туди, де був Ісус, і його вгледіла, впала йому до ніг і промовила: Господи, якби ти був тут, мій брат не помер би.
<p>33 Щойно побачив її Ісус, як вона плаче, та юдеїв, що прийшли з нею, які теж плакали, розжалобився духом і сам зворушився.
<p>34 Спитав: Де ви його поклали? Відповіли йому: Господи, іди й поглянь.
<p>35 Заплакав Ісус.
<p>36 Загомоніли юдеї: Дивись, як він любив його.
<p>37 Деякі з них зауважували: Він, який відкрив очі сліпому, чи не міг би зробити так, щоб і цей не помер?
<p>38 Перебуваючи у внутрішній жалобі, приходить Ісус до гробу. Це була печера, до якої камінь прилягав.
<p>39 Промовив Ісус: Відваліть камінь. Марта, сестра померлого, сказала йому: Господи, вже чути запах, бо чотири дні вже йому.
<p>40 Зауважив їй Ісус: Чи не сказав я тобі, що коли віритимеш, - побачиш Божу славу?
<p>41 Відвалили камінь, [де лежав померлий]. Ісус звів очі вгору, і промовив: Батьку, хвалу тобі віддаю, що ти вислухав мене.
<p>42 Я знав, що завжди мене вислухаєш, але задля юрби, що стоїть довкола, я сказав, аби повірили, що ти мене послав.
<p>43 Промовивши це, закликав гучним голосом: Лазарю, виходь!
<p>44 [І] вийшов померлий. Руки й ноги його сповиті були пасами, а обличчя - хусткою. Каже їм Ісус: Розв'яжіть його й пустіть, щоб ходив.
<p>45 Тоді багато юдеїв, що прийшли були до Марії і побачили, що він зробив, повірили в нього.
<p>46 Деякі з них пішли до фарисеїв і розповіли їм, що зробив Ісус.
<p>47 Зібралися архиєреї і фарисеї на раду й говорили: Що нам робити? Адже ця людина робить багато чуд!
<p>48 Якщо лишимо його, - всі повірять у нього; і прийдуть римляни, заберуть і місце, і наш народ.
<p>49 Один з них, якийсь Каяфа, що був того року архиєреєм, сказав їм: Ви нічого не знаєте,
<p>50 і не думаєте, що нам ліпше, щоб одна людина померла за народ, а не щоб увесь народ загинув.
<p>51 Це він сказав не від себе, але, будучи того року архиєреєм, пророкував, що Ісус мав померти за народ,
<p>52 - і не тільки за народ, але щоб і розсіяних Божих дітей зібрати разом.
<p>53 Отже, з того дня змовилися вбити його.
<p>54 Ісус більше не ходив відкрито між юдеями, але пішов звідти у край, що біля пустині, до міста, що називається Єфрем, і тут залишався з учнями.
<p>55 Наближалася юдейська Пасха і багато людей з країни пішло до Єрусалима перед Пасхою, щоб очиститися.
<p>56 Шукали тоді Ісуса, говорили між собою, стоячи в храмі: Як ви вважаєте, чи не прийде Він на свято?
<p>57 Видали архиєреї і фарисеї наказ: якщо хто довідається, де він є, щоб доніс, аби схопити його.

<h4>
Вiд Iвана 12
<p>1 За шість днів до Пасхи Ісус прийшов до Витанії, де був Лазар, [що помер], якого Ісус воскресив із мертвих.
<p>2 Влаштували йому там вечерю, а Марта служила. Лазар був одним із тих, що були з ним при столі.
<p>3 Марія, взявши літру мира - із справжнього дорогоцінного нарду, - помазала Ісусові ноги і своїм волоссям обтерла їх. Дім наповнився пахощами мира.
<p>4 Каже один з його учнів, Юда [Симонів] Іскаріотський, який мав його видати:
<p>5 Чому б не продати це миро за триста динаріїв і не роздати бідним?
<p>6 Він сказав це не тому, що журився бідними, але що був злодієм і, маючи калиту, носив те, що вкидали.
<p>7 Сказав Ісус: Лиши її, це вона на день мого похорону зберегла:
<p>8 бідних завжди з собою маєте, мене ж - не завжди маєте.
<p>9 Довідалось багато юдеїв, що він там, і прийшли не тільки задля Ісуса, а й щоб побачити Лазаря, якого він воскресив із мертвих.
<p>10 Архиєреї змовилися, щоб і Лазаря вбити,
<p>11 бо багато через нього відходило від юдеїв і вірило в Ісуса.
<p>12 Другого дня багато народу, що прийшло на свято, почувши, що Ісус іде до Єрусалима.
<p>13 Взяли віття з пальм і вийшли йому назустріч і вигукували, [кажучи]: Осанна! Благословенний, хто йде в ім'я Господнє! Цар Ізраїлю!
<p>14 А Ісус, знайшовши осля, сів на нього, - згідно з написаним:
<p>15 Не бійся, дочко Сіонська! Ось Цар твій іде, сидячи на ослі молодому.
<p>16 Його учні спочатку не зрозуміли цього. Але коли прославився Ісус, тоді згадали, що це було про нього написане, і це йому зробили.
<p>17 Свідчили люди, які були з ним, коли він викликав Лазаря з гробу і воскресив його з мертвих.
<p>18 Тому і зустрів його натовп, бо почув, що він учинив це чудо.
<p>19 Фарисеї гомоніли між собою: Дивіться, нічого не вдієте: весь світ пішов за ним.
<p>20 Деякі з тих, що прийшли на поклін у свято, були греки.
<p>21 Вони підійшли до Пилипа, що був з Витсаїди Галилейської, і благали його, кажучи: Пане, хочемо бачити Ісуса.
<p>22 Приходить Пилип і каже це Андрієві; йдуть Андрій з Пилипом і повідомляють Ісусові.
<p>23 Ісус сказав їм у відповідь: Прийшла година прославитися Людському Синові.
<p>24 Щиру правду, щиру кажу вам, якщо зерно пшениці, впавши на землю, не вмре, воно залишиться одне. Якщо ж умре, - принесе багато плодів.
<p>25 Хто любить душу свою, погубить її; хто ж ненавидить душу свою в цьому світі, той збереже її у вічному житті.
<p>26 Якщо хто мені служить, хай іде за мною, і де я є, там і буде мій слуга. Якщо хто мені служить, його пошанує [мій] Батько.
<p>27 Нині душа моя стривожена. І що скажу? Батьку, врятуй мене від цієї години! Але ж задля цього я і прийшов - на цю годину.
<p>28 Батьку, прослав своє ім'я. Почувся тоді голос з неба: І прославив я - і знову прославлю.
<p>29 А юрба, що стояла і чула його, говорила: Це був грім. Ішні казали: То ангел до нього заговорив.
<p>30 Відповів Ісус і сказав: Не для мене був цей голос, а для вас.
<p>31 Нині настав суд цьому світові і нині князь цього світу буде вигнаний геть.
<p>32 Якщо я буду піднесений від землі, то притягну всіх до себе.
<p>33 Говорив це, зазначуючи, якою смертю мав умерти.
<p>34 Відповіли йому з юрби: Ми чули із закону, що Христос перебуває вічно. А ти кажеш, що треба, аби піднісся Людський Син? Хто він, цей Людський Син?
<p>35 Тоді сказав їм Ісус: Ще трохи часу світло є між вами. Ходіть, доки маєте світло, щоб вас не огорнула темрява; і хто ходить у темряві, не знає, куди йде.
<p>36 Доки маєте світло, вірте у світло, щоб були ви синами світла. Сказавши це, Ісус відійшов і сховався від них.
<p>37 Хоч він зробив перед ними стільки чуд, - не вірили в нього,
<p>38 - щоб збулося слово пророка Ісаї, яке він сказав: Господи, хто повірив тому, що чули від нас? І кому відкрилася Господня правиця?
<p>39 Не могли вірити ще й тому, як казав Ісая,
<p>40 що засліпив їхні очі, закам'янив їхні серця, щоб не бачили очима, не розуміли серцем і не навернулися, і уздоровлю їх.
<p>41 Це сказав Ісая, коли побачив славу його й заговорив про нього.
<p>42 Одначе і багато можновладців повірило в нього, але через фарисеїв не признавались. щоб не бути вигнаними з синаґоґи;
<p>43 полюбили бо людську славу більше, ніж Божу славу.
<p>44 Ісус підніс голос і сказав: Хто вірить у мене, - той не в мене вірить, а в того, що мене послав.
<p>45 А хто бачить мене, той бачить того, що мене послав.
<p>46 Я - світло, що прийшло у світ, щоб кожний, хто вірить у мене, не перебував у темряві.
<p>47 Якщо хто почує мої слова і не збереже, я його не суджу: бо я не прийшов, щоб судити світ, але щоб спасти світ.
<p>48 Хто зрікається мене й не приймає моїх слів, той має свого суддю: слово, яке я сказав, - воно судитиме його останнього дня.
<p>49 Бо не від себе я говорив, а Батько, який послав мене, - це він дав мені заповідь, що маю сказати і що говорити.
<p>50 І знаю, що його заповідь - це вічне життя. Що я кажу, то так кажу, як сказав мені Батько.

<h4>
Вiд Iвана 13
<p>1 Перед святом Пасхи Ісус, знаючи, що настала його година перейти з цього світу до Батька, виявив любов до своїх, - тих, що в світі, - до кінця полюбив їх.
<p>2 Під час вечері, як диявол уже поклав був у серце Юди Симонового Іскаріотського його видати,
<p>3 [Ісус], знаючи, що все дав йому Батько в руки і що від Бога вийшов та до Бога йде,
<p>4 встав від вечері, скинув одяг і, взявши рушника, підперезався.
<p>5 Потім налив води до умивальниці і почав мити ноги учням і обтирати рушником, яким був підперезаний.
<p>6 Наблизився і до Симона-Петра. [А той] каже йому: Господи, чи ж тобі мити мої ноги?
<p>7 Відповів Ісус і сказав йому: Що я роблю, ти нині не знаєш, але зрозумієш згодом.
<p>8 Каже йому Петро: Не помиєш моїх ніг ніколи. Відповів йому Ісус: Якщо не вмию тебе, не матимеш частки зі мною.
<p>9 Каже йому Симон-Петро: Господи, - не тільки мої ноги, але й руки та голову.
<p>10 Каже йому Ісус: Хто вмитий, тому потрібно тільки ноги обмити, бо весь чистий; і ви чисті, але не всі.
<p>11 Знав того, хто зрадить його; тому й сказав, що не всі вони чисті.
<p>12 Коли помив їхні ноги і взяв свій одяг, знову сів при столі і сказав їм: Чи знаєте, що я зробив вам?
<p>13 Ви називаєте мене Учителем і Господом - і добре кажете, бо я ним є.
<p>14 Отже, я, Господь і Учитель, якщо помив ваші ноги, то й ви повинні мити ноги один одному.
<p>15 Бо я дав вам приклад, щоб і ви робили так, як я зробив вам.
<p>16 Щиру правду, щиру кажу вам, що раб не більший за свого господаря, так само, як посланець не більший за того, що послав його.
<p>17 Якщо це знаєте, то ви блаженні, коли виконуєте.
<p>18 Не про всіх вас кажу. Я знаю, кого вибрав. А щоб збулося Писання: Хто хліб споживає зі мною, підняв проти мене свою п'яту.
<p>19 Ще перед тим, як це станеться, кажу вам: коли це станеться, щоб ви повірили, що то я.
<p>20 Щиру правду, щиру кажу вам: хто приймає того, кого я пошлю, - мене приймає; а хто мене приймає, - приймає й того, що мене послав.
<p>21 Промовивши це, Ісус стривожився духом, засвідчив це й сказав: Щиру правду, щиру кажу вам, що один із вас зрадить мене.
<p>22 Учні оглядалися один на одного, не здогадуючись, про кого він говорить.
<p>23 Один з учнів, якого любив Ісус, лежав при грудях Ісуса.
<p>24 Кивнув йому Симон-Петро, щоб запитати, хто це міг би бути, про кого говорить.
<p>25 Прихилившись до грудей Ісуса, каже йому: Господи, хто це?
<p>26 Відповів Ісус: Це той, якому я, вмочивши, подам хліб. Умочивши хліб, бере і дає Юді Симоновому Іскаріотському.
<p>27 І тоді після цього куска хліба ввійшов у нього сатана. Каже йому Ісус: Що робиш, - роби швидко.
<p>28 Ніхто з тих, що були при столі, не зрозумів, до чого він сказав це йому.
<p>29 Оскільки в Юди була калита, то деякі подумали, що Ісус звелів йому купити те, що потрібно було на свято, або щоб дав щось бідним.
<p>30 Отже, взявши той хліб, зараз же вийшов. Була ніч.
<p>31 Коли вийшов, каже Ісус: Нині прославився Син Людський - і Бог прославився в ньому.
<p>32 Якщо Бог прославився в ньому, то Бог прославить його в собі, - і тепер прославить його!
<p>33 Діти, я з вами буду недовго. Будете мене шукати, і як я казав юдеям, - куди я іду, ви не можете прийти, - те й вам нині кажу.
<p>34 Нову заповідь даю вам: любіть один одного; як я полюбив вас, - щоб і ви любили так один одного.
<p>35 З того дізнаються всі, що ви мої учні, коли любов матимете між собою.
<p>36 Каже йому Симон-Петро: Господи, куди йдеш? Відповів йому Ісус: Куди [я] іду, ти не можеш нині за мною іти, але пізніше підеш.
<p>37 Каже йому Петро: Господи, чому я не можу нині піти за тобою? Душу мою за тебе покладу.
<p>38 Відповідає [йому] Ісус: Душу свою за мене покладеш? Щиру правду, щиру кажу тобі: не проспіває півень, як ти тричі зречешся мене.

<h4>
Вiд Iвана 14
<p>1 Хай не тривожиться ваше серце: вірте в Бога і в мене вірте.
<p>2 В оселі мого батька осель багато. А якби не так, то я сказав би вам, бо йду приготувати вам місце.
<p>3 І коли піду та приготую вам місце, то знову прийду і візьму вас до себе, щоб де я, там і ви були.
<p>4 А куди я йду, ви знаєте [і] дорогу [знаєте].
<p>5 Каже йому Тома: Господи, не знаємо, куди йдеш. [І] як можемо знати дорогу?
<p>6 Каже йому Ісус: Я є дорога, і правда, і життя. Ніхто не приходить до Батька інакше, як тільки через мене.
<p>7 Якби ви мене знали, то знали б мого Батька. Відтепер знаєте його і бачили його.
<p>8 Каже йому Пилип: Господи, покажи нам Батька - і цього нам вистачить.
<p>9 Каже йому Ісус: Стільки часу я з вами - і ти не знаєш мене, Пилипе? Хто мене бачив, той і Батька побачив. Як же ти говориш: Покажи нам Батька?
<p>10 Не віриш, що я в Батькові і Батько в мені? Слова, які я кажу вам, не від себе кажу. Батько, що в мені перебуває, - він і творить діла.
<p>11 Вірте мені, що я в Батькові, а Батько в мені. Якщо ж ні, то за моїми вчинками вірте [мені].
<p>12 Щиру правду, щиру кажу вам, що хто вірить у мене, той робитиме діла, які і я роблю, - навіть більші від них зробить, - бо я іду до Батька.
<p>13 І що тільки попросите в моє ім'я, те й зроблю, щоб прославився Батько в Синові.
<p>14 Коли про щось попросите мене в моє ім'я, - і те я зроблю.
<p>15 Якщо любите мене, збережете мої заповіді.
<p>16 І я попрошу Батька і дасть вам іншого Утішителя, щоб навіки перебував з вами
<p>17 - Дух правди, якого світ не може прийняти, бо не бачить його і не знає [його]. А ви знаєте його, бо він у вас перебуває і у вас буде.
<p>18 Не залишу вас сиротами - прийду до вас.
<p>19 Ще трохи - і світ більше не побачить мене. Ви ж бачите мене, бо я живу - і ви житимете.
<p>20 Того дня дізнаєтеся, що я в моєму Батькові і ви в мені і я у вас.
<p>21 Хто має мої заповіді і виконує їх, той мене любить. А хто мене любить, того полюбить і мій Батько, і я полюблю його і з'явлюся йому сам.
<p>22 Каже йому Юда - не Іскаріотський: Господи, як то, що ти хочеш нам з'явитися, а не світові?
<p>23 Ісус сказав йому у відповідь: Якщо хто любить мене, той виконає моє слово; і мій Батько полюбить його - і прийдемо до нього і оселимося в нього.
<p>24 Хто ж не любить мене, - слів моїх не виконує. Слово, яке чуєте, не моє, але того, хто послав мене, - Батькове.
<p>25 Це сказав я вам, перебуваючи між вами.
<p>26 А Утішитель - Дух Святий, - якого Батько пошле в моє ім'я, той вас навчить усього і пригадає вам усе, що я вам казав.
<p>27 Мир залишаю вам, мій мир даю вам. Не так, як світ дає, я даю вам. Хай не тривожиться ваше серце і не жахається.
<p>28 Ви чули, що я сказав вам: Я іду, але повернуся до вас. Якби ви любили мене, то тішилися б тому, що [сказав я], - іду до Батька. Адже Батько більший від мене.
<p>29 Я сказав вам раніше ніж це станеться, щоб, коли воно станеться, - ви повірили.
<p>30 Небагато вже говоритиму з вами, бо надходить князь світу, а в мені він не має нічого.
<p>31 Але щоб зрозумів світ: я люблю Батька і, як заповів мені Батько, так і роблю. Вставайте, ходімо звідси.

<h4>
Вiд Iвана 15
<p>1 Я правдива виноградна лоза і мій Батько є її господарем.
<p>2 Усяку галузку на мені, що не приносить плоду, відтинає; але всяку, що родить плід, очищає, аби рясніше родила.
<p>3 Ви вже чисті через слово, яке я вам сказав.
<p>4 Перебувайте в мені, а я - у вас. Як галузка не може приносити плоду від себе, якщо не буде на лозі, так і ви, якщо не перебуватимете в мені.
<p>5 Я є лоза, ви - віття. Хто перебуває в мені і я в ньому, той приносить рясний плід, бо без мене не можете робити нічого.
<p>6 Хто в мені не перебуває, буде відкинений геть, мов та гілка, і всохне; її беруть та у вогонь кидають і вона згорає.
<p>7 Якщо ж перебуватимете в мені і мої слова у вас перебуватимуть, то чого тільки захочете, - просіть і буде вам.
<p>8 Тим прославиться мій Батько, якщо великий плід принесете і будете моїми учнями.
<p>9 Як полюбив мене Батько, так і я полюбив вас: перебувайте ж у моїй любові. 
<p>10 Якщо зберігатимете мої заповіді, перебуватимете в моїй любові, - так само, як я, зберігши заповіді мого Батька, перебуваю в його любові.
<p>11 Це я сказав вам, щоб моя радість перебувала в вас, а ваша радість була досконалою.
<p>12 Ось заповідь моя: щоб любили ви один одного так, як я полюбив вас.
<p>13 Більшої любови ніхто не має, ніж та, коли хто душу свою покладає за своїх друзів.
<p>14 Ви є моїми друзями, якщо робите те, що я заповідав вам.
<p>15 Не називаю вас більше рабами, бо раб не знає, що робить його пан; вас же назвав я друзями, бо сказав вам все, що почув від мого Батька.
<p>16 Не ви мене вибрали, але я вибрав вас і настановив вас, щоб ви ішли і плід приносили і щоб плід ваш залишився, аби те, що тільки попросите від Батька в моє ім'я, він дав вам.
<p>17 Заповідаю вам, щоб ви любили один одного.
<p>18 Якщо світ вас ненавидить, знайте, що мене він раніше від вас зненавидів.
<p>19 Коли б ви були від світу, то своє світ любив би; а оскільки ви не від світу, я вибрав вас від світу, тому світ і ненавидить вас.
<p>20 Згадуйте слово, яке я сказав вам: Раб не більший за свого пана. Якщо мене переслідували, то й вас переслідуватимуть; якщо моє слово зберегли, то й ваше збережуть.
<p>21 Але це все робитимуть вам за моє ім'я, бо ж не знають того, хто мене послав.
<p>22 Якби я не прийшов був і не говорив їм, то гріха не мали б; а відтепер не мають вже виправдання за свій гріх.
<p>23 Хто ненавидить мене, - ненавидить і мого Батька.
<p>24 Якби я серед них не зробив тих діл, яких досі ніхто інший не зробив, то гріха не мали б, а тепер і побачили і зненавиділи мене й мого Батька.
<p>25 Але щоб збулося слово, написане в їхньому законі: зненавиділи мене даремно.
<p>26 Коли [ж] прийде Втішитель, якого я вам пошлю від Батька, Дух правди, який походить від Батька, то він свідчитиме про мене.
<p>27 Та й ви свідчите, бо ви від початку зі мною.

<h4>
Вiд Iвана 16
<p>1 Це сказав я вам, щоб ви не спокусилися.
<p>2 З синаґоґ виженуть вас. Надходить година, що й кожний, хто вбиватиме вас, уважатиме, ніби тим служить Богові.
<p>3 Зроблять це, бо не пізнали ні Батька, ні мене.
<p>4 Отож, я сказав вам це, щоб коли прийде їхня година, ви згадували, що я вам сказав. Цього вам не сказав спочатку, бо був з вами.
<p>5 Нині ж іду до того, хто послав мене, і ніхто з вас не питає мене: Куди відходиш?
<p>6 Але від того, що я сказав вам, смутком наповнилося ваше серце.
<p>7 Але я правду вам кажу: краще для вас, щоб я пішов. Бо якщо я не піду, то Втішитель не прийде до вас. Якщо ж піду, - пошлю його до вас.
<p>8 Прийшовши, він викриє світ за гріх, за правду, за суд.
<p>9 За гріх, бо не вірять мені;
<p>10 за правду, бо йду до [мого] Батька і більше не побачите мене;
<p>11 за суд, бо князь цього світу засуджений.
<p>12 Ще багато чого маю сказати вам, але не можете знести нині.
<p>13 Коли ж прийде він, Дух правди, наставить вас на всяку правду; бо не від себе говоритиме, але що почує, те й говоритиме, і сповістить вам, що має настати.
<p>14 Він мене прославить, бо від мого одержить - і сповістить вам.
<p>15 Все, що має Батько, - моє; тому я і сказав, що від мене одержить - сповістить вам.
<p>16 Незабаром більше не побачите мене; і ще незабаром - побачите мене, [бо йду до Батька].
<p>17 Деякі учні говорили між собою: Що то значить те, що нам говорить: незабаром не побачите мене; і знову - незабаром побачите мене? Або: іду до Батька?
<p>18 Отже, говорили: що це означає в нього - незабаром? Не знаємо, що він говорить.
<p>19 Зрозумівши, що хочуть його запитати, Ісус сказав їм: Чи про те допитуєтеся між собою, що я сказав: незабаром не побачите мене, і знову - незабаром побачите мене?
<p>20 Щиру правду, щиру кажу вам, що ви заплачете і заридаєте, а світ радітиме; ви сумуватимете, але ваш смуток на радість зміниться.
<p>21 Жінка, коли родить, терпить смуток, бо прийшла її година. Коли ж народить дитину, то вже не пам'ятає смутку через радість, що народилася людина на світ.
<p>22 І ви, отже, смуток маєте нині. Та знову побачу вас, - і зрадіє ваше серце, і вашої радости вже ніхто не забере від вас.
<p>23 І того дня мене не проситимете нічого. Щиру правду, щиру кажу вам, чого тільки попросите від Батька в моє ім'я, - дасть вам.
<p>24 Дотепер ви не просили нічого в моє ім'я. Просіть - і одержите, щоб ваша радість була повною.
<p>25 Це я в притчах сказав вам; надходить година, коли більше в притчах не говоритиму вам, але відкрито сповіщу вам про Батька.
<p>26 Того дня попросите в моє ім'я, - і не кажу вам, що проситиму Батька за вас,
<p>27 бо сам Батько любить вас, - адже й ви мене полюбили і повірили, що я вийшов від Бога.
<p>28 Я вийшов від Батька - і прийшов у світ. Знову залишаю світ і йду до Батька.
<p>29 Кажуть [йому] його учні: Ось нині відкрито говориш і жодної притчі не говориш.
<p>30 Тепер бачимо, що знаєш усе і не потребуєш, аби хтось тебе питав. Тому віримо, що ти вийшов від Бога.
<p>31 Відповів їм Ісус: Тепер вірите?
<p>32 Ось надходить година, і [вже] настала, що розійдетеся кожний до свого, а мене самого залишите. Та я не сам, бо зі мною Батько.
<p>33 Це я сказав вам, щоб у мені ви мали мир. У світі зазнаєте скорботу. Але будьте відважні: я переміг світ.

<h4>
Вiд Iвана 17
<p>1 Після цих слів Ісус звів очі до неба й сказав: Батьку, прийшов час. Прослав твого Сина, щоб [твій] Син прославив тебе.
<p>2 Як ти дав йому владу над усяким тілом, то і всьому, що ти дав йому, щоб він дав їм вічне життя.
<p>3 Ото є вічне життя, щоб пізнали тебе - єдиного правдивого Бога, і того, кого ти послав, - Ісуса Христа.
<p>4 Я прославив тебе на землі, виконав справу, яку ти доручив мені виконати.
<p>5 І тепер ти мене прослав, Батьку, в себе самого - тією славою, яку я мав у тебе ще перед тим, як постав світ.
<p>6 Я виявив твоє ім'я людям, яких ти мені дав із світу. Твої вони були - і мені дав ти їх, і вони зберегли твоє слово.
<p>7 Нині зрозуміли, що все, що ти дав мені, є від тебе.
<p>8 Бо слова, які ти мені дав, я передав їм, і вони прийняли і правдиво зрозуміли, що я вийшов від тебе, повіривши, що ти мене послав.
<p>9 Я за них благаю, - не за світ благаю, але за тих, яких ти мені доручив, бо вони твої;
<p>10 і все моє - твоє, а твоє - моє; і я прославився в них.
<p>11 Я більше не є в світі. А вони в світі; я ж іду до тебе. Батьку святий, збережи їх у твоє ім'я, яке ти мені дав, - щоб були одне, як і ми.
<p>12 Коли я був з ними [у світі], я зберігав їх у твоє ім'я, тих, що ти мені дав, - і я їх зберіг, і ніхто з них не загинув, хіба лиш син погибелі, щоб збулося Писання.
<p>13 Нині ж до тебе йду - і кажу про це в світі, щоб мали повну мою радість у собі.
<p>14 Я дав їм твоє Слово, але світ їх зненавидів, бо вони не від світу, як і я не від світу.
<p>15 Не благаю, щоб ти їх забрав від світу, але щоб зберіг їх від злого.
<p>16 Вони не від світу, як і я не від світу.
<p>17 Освяти їх правдою [своєю]: слово твоє - правда.
<p>18 Як ти послав мене у світ, так і я послав їх у світ.
<p>19 За них я освячую себе, щоб і вони були освячені правдою.
<p>20 Не за них же тільки благаю, а й за тих, що повірять у мене через їхнє слово,
<p>21 щоб усі були єдині, - так, як ти, Батьку, в мені, а я в тобі, - щоб і вони в нас були; щоб світ повірив, що ти мене послав.
<p>22 І я передав їм славу, яку ти мені дав, - щоб були одне, як і ми одне.
<p>23 Я в них, а ти - в мені, хай будуть досконалі в одності, [і] щоб світ пізнав, що ти мене послав і ти полюбив їх так, як і мене полюбив.
<p>24 Батьку, хочу, щоб ті, яких ти мені дав, були зі мною там, де я, щоб побачили мою славу, яку ти мені дав, бо ти полюбив мене раніше від створення світу.
<p>25 Батьку справедливий! Світ тебе не пізнав, але я тебе пізнав. І вони пізнали, що ти мене послав.
<p>26 Я виявив їм твоє ім'я і скажу, щоб любов, якою ти полюбив мене, була і в них, і я в них!

<h4>
Вiд Iвана 18
<p>1 Сказавши це, Ісус вийшов зі своїми учнями на другий бік потоку Кедрону, де був сад, до якого ввійшов разом зі своїми учнями.
<p>2 Знав же це місце і Юда, що зрадив його, бо часто Ісус збирався там із своїми учнями.
<p>3 Юда, взявши загін і слуг архиєреїв та фарисеїв, прийшов туди із смолоскипами, свічками та зброєю.
<p>4 Ісус, знаючи все, що його очікує, вийшов і каже їм: Кого шукаєте?
<p>5 Відповіли йому: Ісуса Назарянина. Каже їм: Це я. Стояв з ними і Юда, зрадник його.
<p>6 Щойно сказав їм: Це я, - як вони подалися назад і попадали на землю.
<p>7 Знову запитав їх: Кого шукаєте? Вони ж знов: Ісуса Назарянина.
<p>8 Відповів Ісус: Я сказав вам, що це я. Якщо, отже, мене шукаєте, відпустіть цих, щоб відійшли,
<p>9 щоб збулося мовлене слово: З тих, кого ти дав мені, я не погубив жодного з них.
<p>10 Тоді Симон-Петро, маючи меч, витягнув його, вдарив архиєреєвого раба й відтяв йому праве вухо; ім'я того раба - Малх.
<p>11 Сказав Ісус Петрові: Сховай меч до піхов. Невже ж мені не пити чаші, яку дав мені Батько?
<p>12 Тоді вояки, тисяцький і юдейська прислуга схопили Ісуса і зв'язали його.
<p>13 Повели спочатку до Анни, тестя Каяфи, який був того року архиєреєм.
<p>14 Це був той Каяфа, який дав пораду юдеям, що краще одній людині вмерти за народ.
<p>15 За Ісусом ішов Симон-Петро та ще один учень. Архиєрей знав цього учня, то він увійшов з Ісусом до архиєреєвого подвір'я.
<p>16 Петро ж стояв біля воріт іззовні. Вийшов учень, який був знайомий архиєреєві, сказав воротареві і ввів Петра.
<p>17 Служниця-воротарка каже Петрові: Чи ти часом не з учнів цього чоловіка? Він відказав: Ні.
<p>18 Стояли тут раби й слуги, які запалили багаття, - бо було холодно, - і грілися. Петро також стояв з ними і грівся.
<p>19 Архиєрей запитав Ісуса про його учнів, про його науку.
<p>20 Ісус відповів йому: Я говорив світові відкрито. Я завжди навчав у синаґоґах і в храмі, де сходяться всі юдеї, і потайки не говорив нічого.
<p>21 Чому мене питаєте? Запитай тих, які слухали, що я говорив їм. Ось, вони й знають, що я говорив.
<p>22 Щойно він це сказав, як один з присутніх слуг ударив Ісуса в обличчя, промовивши: Оце ти так відповідаєш архиєреєві?
<p>23 Промовив до нього Ісус: Якщо я зле сказав, то доведи, що зле; якщо ж добре, то навіщо мене б'єш?
<p>24 Анна послав його зв'язаним до архиєрея Каяфи.
<p>25 А Симон-Петро стояв і грівся. Тут іще запитали його: Чи ти не з його учнів? Він заперечив і сказав: Ні.
<p>26 Каже один із рабів архиєрея, родич того, якому Петро відтяв вухо: Чи не тебе я бачив з ним у садку?
<p>27 І знову Петро відрікся. І тут заспівав півень.
<p>28 Повели Ісуса від Каяфи до преторію. Був уже ранок, тому вони не ввійшли до преторію, щоб не опоганитися, але щоб могти їсти пасху.
<p>29 Вийшов Пилат до них надвір і каже: Яку скаргу маєте проти цього чоловіка?
<p>30 Відповіли йому і сказали: Якби він не був злочинцем, ми не видали б його тобі.
<p>31 Сказав їм Пилат: Візьміть його і судіть його за вашим законом. Сказали йому юдеї: Нам не можна нікого вбивати,
<p>32 - щоб сповнилося Ісусове слово, що його він сказав, зазначаючи, якою смертю мав умерти.
<p>33 Знову Пилат увійшов до преторію, покликав Ісуса і сказав йому: Чи ти юдейський цар?
<p>34 Ісус [йому] відповів: Чи ти це від себе говориш, чи інші тобі сказали про мене?
<p>35 Пилат вів далі: Хіба я юдей? Твій рід і архиєреї видали тебе мені; що ти зробив?
<p>36 Відповів Ісус: Царство моє не від цього світу; якби моє царство було від цього світу, моя служба подбала б, щоб мене не було видано юдеям. Тепер же моє царство не звідси.
<p>37 Запитав його Пилат: То ти цар? Відповів Ісус: Ти сам кажеш, що [я] цар. Я для того народився і для того прийшов у світ, щоб свідчити про правду. Кожний, хто від правди, слухає мого голосу.
<p>38 Каже йому Пилат: А що таке - правда? І сказавши це, знову вийшов до юдеїв і повідомляє їм: Жодної вини я в ньому не знаходжу.
<p>39 Є у вас звичай, щоб я вам відпустив одного на Пасху. Чи хочете, щоб я вам відпустив юдейського царя?
<p>40 Тоді закричали вони знову, кажучи: Не його, а Вараву. Варава ж був розбійником.

<h4>
Вiд Iвана 19
<p>1 Тоді Пилат увяв Ісуса та й звелів бичувати.
<p>2 Вояки, сплівши вінок із терну, поклали йому на голову і зодягли його в багряницю; підходили до нього
<p>3 й казали: Радій, юдейський царю! - і били його в обличчя.
<p>4 І знову вийшов Пилат надвір і каже їм: Ось виводжу його вам надвір, щоб ви пізнали, що я не бачу в ньому жодної провини.
<p>5 Вийшов Ісус надвір, маючи на собі терновий вінок та багряний одяг. І каже їм: Оце - людина!
<p>6 Коли його побачили архиєреї і слуги, закричали, кажучи: Розіпни, розіпни його! Каже їм Пилат: Візьміть та й розіпніть його ви, - бо я не бачу в ньому провини.
<p>7 Відказали йому юдеї: Ми маємо закон - і за законом він мусить умерти, бо видає себе за Божого Сина.
<p>8 Коли Пилат почув це слово, то ще більше злякався.
<p>9 Ще раз зайшов до преторію і каже Ісусові: Звідки ти ? Ісус не дав йому відповіді.
<p>10 Каже йому Пилат: Чому до мене не говориш? Хіба не знаєш, що маю владу тебе відпустити і маю владу розіп'яти тебе?
<p>11 Відповів йому Ісус: Не мав би жодної влади наді мною, якби не була вона тобі дана з висоти. Тому той, хто мене видав тобі, має більший гріх.
<p>12 Відтак Пилат намагався відпустити його; юдеї ж вигукували, кажучи: Якщо його відпустиш, ти не є другом кесаря. Кожний, хто себе робить царем, - противиться кесареві.
<p>13 Зачувши це слово, Пилат вивів Ісуса надвір, сів на судейське місце, що зветься літостротон, - гебрайською мовою: гаввата.
<p>14 Була п'ятниця Пасхи, близько шостої години. Каже юдеям: Ось ваш цар.
<p>15 Вони зчинили галас: Візьми, візьми та розіпни його. Запитує їх Пилат: Вашого царя розіп'ясти? Відповіли архиєреї: Не маємо царя, окрім кесаря!
<p>16 І тоді він видав його їм на розп'яття. Узяли Ісуса [й повели].
<p>17 Несучи свого хреста, вийшов на місце, що називається Лобним, гебрайською мовою - Ґолґота,
<p>18 де розп'яли його, а з ним двох інших обабіч; Ісуса - посередині.
<p>19 Пилат зробив напис і вмістив на хресті. Було написано: Ісус Назарянин - цар юдейський.
<p>20 Цей напис читало багато юдеїв, бо місце, де розп'яли Ісуса, було неподалік міста; було написано по-гебрайському, по-грецькому і по-римському.
<p>21 Говорили Пилатові юдейські архиєреї: Не пиши "юдейський цар", але що він сам казав: Я - юдейський цар.
<p>22 Відповів Пилат: Що я написав, - те написав.
<p>23 Розіп'явши Ісуса, вояки взяли його одяг і розділили його на чотири частини, - кожному воякові по частині, а також хитон. Хитон був не шитий, а весь згори тканий.
<p>24 Тож міркували між собою: Не роздираймо його, але киньмо жереба на нього, - кому припаде. Це щоб збулося Писання, де мовиться: Розділили мій одяг між собою і за мій плащ кидали жереба. Вояки так і зробили.
<p>25 Стояли біля хреста Ісусового його мати, сестра його матері, Марія Клеопова і Марія Магдалина.
<p>26 Побачивши матір і учня, що стояв, і якого любив, Ісус промовив до [своєї] матері: Жінко, ось твій син.
<p>27 Потім звернувся до учня: Ось твоя мати. І відтоді взяв її учень до себе.
<p>28 Після цього, знаючи, що все вже сповнилося, каже Ісус, - аби збулося Писання: Я хочу пити, прагну.
<p>29 Стояла повна посудина оцту. Вояки, настромивши на тростину губку, намочену в оцту, піднесли до його уст.
<p>30 Спробувавши оцту, Ісус сказав: Скінчилося! Схиливши голову, віддав духа.
<p>31 З огляду на те, що була п'ятниця, юдеї, - щоб не лишилися на хресті тіла в суботу, бо був Великдень тієї суботи, - просили Пилата, щоб перебили їхні голінки й забрали.
<p>32 Тож вояки прийшли і перебили голінки першому й другому, розп'ятому з ним.
<p>33 Прийшовши до Ісуса, побачили, що він уже помер, і не стали перебивати йому голінок.
<p>34 Але один вояк списом проколов йому бока, і тут же витекли кров та вода.
<p>35 І той, що бачив, засвідчив, - і правдиве свідчення його. Він знає, що каже правду, щоб і ви повірили.
<p>36 Бо це сталося тому, щоб збулося Писання: Кістки його не будуть поламані.
<p>37 І знову ж, у іншому місці Писання мовиться: Дивитимуться на того, кого прокололи.
<p>38 Після цього попросив Пилата Йосип з Ариматеї, який був учнем Ісуса, - але таємним, бо боявся юдеїв, - щоб зняти тіло Ісуса. І Пилат дозволив. Тож прийшов і взяв його тіло.
<p>39 Наспів також і Никодим, - що приходив був до нього вночі раніше, - несучи суміш смирни з алоєм яких сто літрів.
<p>40 Отож, взяли тіло Ісуса і обвинули його полотном з пахощами, - згідно із звичаєм поховання в юдеїв.
<p>41 На тім місці, де він був розп'ятий, був розташований сад, а в саду - нова гробниця, в якій ніколи ніхто не був похований.
<p>42 Тут і поклали Ісуса, з огляду на юдейську п'ятницю, отже гробниця була близько.

<h4>
Вiд Iвана 20
<p>1 Першого ж дня після суботи Марія Магдалина прийшла вдосвіта, як ще було темно, до гробниці й побачила, що камінь відсунутий від гробниці.
<p>2 Біжить, отже, і прибуває до Симона - Петра та до другого учня, якого Ісус любив, і каже їм: Забрали Господа з гробу і невідомо де його поклали.
<p>3 Тоді вийшов Петро з іншим учнем і попрямували до гробниці.
<p>4 Бігли обидва разом, та інший учень побіг швидше за Петра і прибув першим до гробниці.
<p>5 Нахилившись, побачив полотно, що лежало, одначе не ввійшов.
<p>6 Тут приспів услід за ним і Симон-Петро, ввійшов до гробниці і бачить полотно, що лежало,
<p>7 хустку, яка була на його голові і яка лежала не з полотном, але окремо, згорнена, в іншому місці.
<p>8 Тоді ж увійшов і інший учень, що прибіг першим до гробниці, - і побачив, і повірив.
<p>9 Бо ще не знали з Писання, що то треба було, аби він воскрес із мертвих.
<p>10 Учні повернулися знову до себе.
<p>11 А Марія стояла надворі біля гробниці й плакала. Плачучи, нахилилася до гробниці
<p>12 і бачить двох ангелів у білому: сиділи - один у головах і один у ногах, де лежало тіло Ісуса.
<p>13 І кажуть їй: Жінко, чому плачеш? Відповідає їм: Бо взяли мого Господа і не знаю, де поклали його.
<p>14 Сказавши це, обернулася - і бачить Ісуса, що стояв; та не впізнала, що це Ісус.
<p>15 Каже їй Ісус: Жінко, чого плачеш? Кого шукаєш? Вона, думаючи, що це садівник, каже йому: Пане, якщо ти його взяв, то скажи мені, де ти його поклав; я візьму його.
<p>16 Каже їй Ісус: Маріє. Вона обернулася і каже йому гебрайською мовою: Раввуні! - тобто Вчителю!
<p>17 Каже їй Ісус: Не доторкайся до мене, бо ще не зійшов я до [мого] Батька: іди до моїх братів і скажи їм: іду до мого Батька і вашого Батька, до мого Бога і вашого Бога.
<p>18 Приходить Марія Магдалина, звіщає учням, що бачила Господа і що він сказав їй це.
<p>19 Того самого першого дня по суботі, пізньої пори, коли двері, де зібралися [його] учні, були замкнені зі страху перед юдеями, - прийшов Ісус, став посередині й каже їм: Мир вам!
<p>20 Промовивши це, показав їм руки і ребра. Зраділи учні, побачивши Господа.
<p>21 Сказав їм Ісус знову: Мир вам! Як послав мене Батько, - і я посилаю вас.
<p>22 Сказавши це, дихнув і каже їм: Прийміть Святого Духа.
<p>23 Кому відпустите гріхи - відпустяться їм; кому затримаєте - затримаються.
<p>24 Тома, один із дванадцятьох, званий Близнюком, не був з ними, коли прийшов Ісус.
<p>25 Казали йому інші учні: Ми бачили Господа.Він сказав їм: Поки не побачу на його руках ран від цвяхів і не вкладу мого пальця в рани від цвяхів, не вкладу своєї руки в його бік, - не повірю.
<p>26 Через вісім днів знову були в зборі його учні, і Тома з ними. Прийшов Ісус крізь замкнені двері, і став посередині, сказав: Мир вам!
<p>27 Потім каже Томі: Поклади сюди свій палець, поглянь на мої руки, простягни свою руку і доторкнися до мого боку, - і не будь невірним, але вірним.
<p>28 Відповів Тома і сказав йому: Господь мій і Бог мій!
<p>29 Каже йому Ісус: Бо ти побачив мене, тому й повірив? Блаженні ті, що не бачили і повірили.
<p>30 Багато інших чуд зробив Ісус перед своїми учнями, які не записані в цій книзі.
<p>31 А це написане було, щоб ви повірили, що Ісус є Христос, Син Божий; і щоб, вірячи, мали ви життя в його ім'я!

<h4>
Вiд Iвана 21
<p>1 Після цього знову з'явився Ісус [своїм] учням [по воскресінні з мертвих] біля Тиверіядського моря. А з'явився ж отак.
<p>2 Були разом Симон-Петро й Тома, прозваний Близнюком, і Натанаїл, що був з Кани Галилейської, і сини Зеведеєві, і інші двоє його учнів.
<p>3 Каже їм Симон-Петро: Іду рибу ловити. Кажуть йому: Ідемо й ми з тобою. Вийшли, [тут же] сіли до човна, та тієї ночі не зловили нічого.
<p>4 Як настав ранок, став Ісус на березі; але учні ж не пізнали, що це Ісус.
<p>5 Каже їм Ісус: Діти, чи є у вас щось поїсти? Відповіли йому: Ні.
<p>6 Він же сказав їм: Закиньте невода праворуч човна - і зловите. Закинули - і вже не могли витягти їх від великої чисельності риби.
<p>7 Тоді учень, якого любив Ісус, каже Петрові: Це ж Господь! Симон-Петро, почувши, що це Господь, накинув на себе одяг, бо був нагий, і кунувся в море.
<p>8 А інші учні попливли човном, - бо були недалеко від землі, якихось двісті ліктів, - тягнучи невода з рибою.
<p>9 Як вийшли на землю і побачили, що розкладене багаття і лежить на ньому риба й хліб.
<p>10 Каже їм Ісус: Принесіть тієї риби, що ви нині зловили.
<p>11 Симон-Петро пішов і витяг на землю невода, повного великих риб, - сто п'ятдесят три; і хоч стільки було, невід не роздерся.
<p>12 Каже їм Ісус: Підходьте, обідайте. Жоден учень не наважився запитати його: Хто ти? Бо знали, що це Господь.
<p>13 Підходить Ісус, бере хліб, дає їм, і рибу також.
<p>14 Це вже втретє з'явився Ісус учням після воскресіння з мертвих.
<p>15 Коли поснідали, каже Ісус Симонові - Петрові: Симоне Іванин, чи любиш мене більше від цих? Каже йому: Так, Господи, ти знаєш, що люблю тебе. Каже йому: Паси мої ягнята.
<p>16 Каже йому знову вдруге: Симоне Іванин, чи любиш мене? Каже йому: Так, Господи, ти знаєш, що люблю тебе. Каже йому: Паси вівці мої.
<p>17 Каже йому втретє: Симоне Іванин, чи любиш мене? Засмутився Петро, що запитав його втретє: Чи любиш мене? - і каже йому: Господи, ти все знаєш; ти знаєш, що люблю тебе. Каже йому Ісус: Паси вівці мої.
<p>18 Щиру правду, щиру кажу тобі, коли ти був молодий, то підперізувався сам і ходив, куди хотів; коли ж постарієш, простягнеш свої руки й інший тебе підпереже та поведе, куди не захочеш.
<p>19 Сказав це, знаючи, якою смертю той прославить Бога. Сказавши це, звелів йому: Іди за мною.
<p>20 Обернувшись, Петро побачив учня, якого любив Ісус, що йшов за ним, - того, що на вечері припав був до його грудей, - і сказав: Господи, хто зрадить тебе?
<p>21 І побачивши його, Петро каже Ісусові: Господи, а цей чого?
<p>22 Каже йому Ісус: Якщо хочу, щоб він залишився, доки не прийду, - що тобі? Ти йди за мною.
<p>23 І рознеслося це слово між братами, що той учень не помре. Але Ісус не сказав йому, що не помре, але: Якщо хочу, щоб він залишився, доки не прийду, - що тобі?
<p>24 Це той учень, що свідчить про це, який і написав це. Знаємо, що його свідчення правдиве.
<p>25 Є багато іншого, що зробив Ісус. Якби детально описати все, то, думаю, світ не вмістив би написаних книг. [Амінь.] 



