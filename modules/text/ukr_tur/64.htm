<h2></h2>
<h4>



2-е до коринтян 1
<p>1 Павло, з Божої волі апостол Ісуса Христа, та брат Тимофій, - до Божої церкви в Коринті з усіма святими в цілій Ахаї:
<p>2 ласка вам і мир від Бога, нашого Батька, і Господа Ісуса Христа!
<p>3 Благословенний Бог і Батько нашого Господа Ісуса Христа, Батько милосердя і Бог усякої втіхи,
<p>4 що втішає нас у всіх наших скорботах, щоб і ми могли втішити тих, що перебувають у всяких скорботах, утіхою, якою самі втішаємося від Бога.
<p>5 Оскільки в нас множаться Христові страждання, то через Христа множиться і наша втіха.
<p>6 Якщо терпимо, то це за вашу втіху й спасіння; коли втішаємося, то це на вашу втіху [й спасіння], що дає вам силу терпляче переносити ті терпіння, що й ми переносимо.
<p>7 І наше сподівання щодо вас певне, бо знаємо, що ви наші спільники як у терпіннях, так і в утісі.
<p>8 Не хочемо, щоб ви, брати, не знали про наш смуток, що стався [нам] у Азії, бо понад міру, понад нашу силу були ми пригнічені, так що й не надіялися вже жити.
<p>9 Але самі в собі мали ми присуд смерти, щоб не надіятися на себе самих, але на Бога, який воскрешає мертвих;
<p>10 який і визволив нас від такої великої смерти - і визволить; на якого надіємося, що і ще визволятиме, -
<p>11 при помочі вашої молитви за нас, - щоб за дар, який виявлений до нас через багатьох, багато хто дякував за нас.
<p>12 Наша похвала є такою: свідчення нашого сумління, що ми жили на світі, - зокрема ж у вас, - у простоті та Божій чистоті; не в тілесній мудрості, але в Божій ласці.
<p>13 І ми пишемо вам не що інше, як те, що читаєте і що розумієте, - маю надію, що цілком зрозумієте;
<p>14 частково ви вже зрозуміли нас, що ми є для вас похвалою, як і ви для нас - у день Господа нашого Ісуса.
<p>15 З цією певністю я хотів прибути до вас раніше, щоб удруге ви мали благодать;
<p>16 від вас попрямувати до Македонії, а з Македонії знову прийти до вас, щоб ви відпровадили мене до Юдеї.
<p>17 Задумавши так, чи вчинив я щось легковажно? Або коли що задумую, то тілесно задумую, і чи виходить у мене то так-так, і ні-ні?
<p>18 Але вірний Бог, що слово наше до вас не було так, і ні.
<p>19 Божий син, Ісус Христос, якого між вами проповідували я, Силуан і Тимофій, не був так і ні, - у ньому було так!
<p>20 Бо всі Божі обітниці в ньому - так і в ньому амінь на славу Богові через нас.
<p>21 Той, хто зміцнює нас з вами в Христі і хто помазав нас, - це Бог.
<p>22 Він дав нам печать, дав запоруку Духа в наших серцях.
<p>23 Я кличу Бога як свідка на мою душу, що, жаліючи вас, я не прийшов до Коринту, раніше.
<p>24 Не тому, що хочемо влади над вашою вірою, але тільки як співпрацівники у вашій радості: адже ж вірою ви стоїте!



<h4>



2-е до коринтян 2
<p>1 Я вирішив собі не приходити до вас знову із смутком.
<p>2 Бо коли я роблю вам прикрість, то хто потішить мене, окрім того, хто зазнає від мене прикрости?
<p>3 Це саме я писав [вам], щоб, коли прийду, не мав смутку [за смутком] від тих, від кого належить мені радість мати, бо я переконаний щодо вас, що моя радість - вона є для всіх вас.
<p>4 З великим сумом і сердечною тугою писав я вам, обливаючись слізьми, не для того, щоб засмутити вас, але щоб ви пізнали любов, якої маю до вас надміру.
<p>5 Якщо ж хтось засмутив, то не мене засмутив, але частково, - щоб не перебільшити, - всіх вас.
<p>6 Такому досить тієї кари, що від більшости.
<p>7 Отож, краще вам йому вибачити і втішити, щоб часом його не охопив великий смуток.
<p>8 Тому прошу вас виявити до нього любов.
<p>9 Утім, для того я й писав, щоб пізнати вашу досвідченість, чи ви є слухняні в усьому.
<p>10 Бо кому ви прощаєте щось, - тому і я: бо коли я щось простив кому, то простив задля вас перед обличчя Христа, -
<p>11 щоб нас не перехитрив сатана, бо його задуми нам добре відомі.
<p>12 Прийшовши ж до Троади звіщати благу Христову вістку, хоч мені й були відчинені двері в Господі,
<p>13 не мав я спокою мого духа, бо не знайшов там мого брата Тита; попрощавшись із ними, рушив я до Македонії.
<p>14 Богові ж подяка, який завжди прославляє нас у Христі і виявляє через нас духмяність свого розуму на кожному місці.
<p>15 Бо для Бога ми є ніжними пахощами Христа між тими, що спасаються, і між тими, що гинуть.
<p>16 Отже, для одних пахощі смерти - на смерть, для інших - пахощі життя - на життя. І хто на це здатний?
<p>17 Бо ми не є такими, як численні люди, що торгують Божим словом, але ми проповідуємо від щирости - від Бога, перед Богом, у Христі.



<h4>



2-е до коринтян 3
<p>1 Чи зачинаємо знову самих себе представляти? Чи потребуємо, як деякі, доручальних послань до вас або від вас?
<p>2 Наше послання - це ви; воно написане в наших серцях, його знають та читають усі люди.
<p>3 Ви показуєте собою, що ви - це послання Христове, виготоване нами; написане не чорнилом, але Духом живого Бога, не на камінних таблицях, але на тілесних таблицях сердець.
<p>4 Таку надію маємо через Христа до Бога,
<p>5 не тому, що ми спроможні від себе щось подумати, наче від самих себе; ні, наша спроможність від Бога
<p>6 який і дозволив нам стати служителями Нового Завіту - не літерою, але Духом; бо літера вбиває, а Дух оживляє.
<p>7 Якщо ж служіння смерти, викарбуване літерами на камені, було таке славне, що ізраїльські сини не могли дивитися на обличчя Мойсея через минущу славу його обличчя;
<p>8 то наскільки славнішим буде служіння Духа?
<p>9 Бо коли служіння осуду - слава, то служіння справедливости набагато перевищить у славі.
<p>10 Бо не прославилося прославлене в цій частині - через надмірну славу.
<p>11 Бо коли минуще є славою, то набагато більше те, що постійно лишається, є в славі.
<p>12 Отже, маючи таку надію, діємо з великою сміливістю,
<p>13 і не як Мойсей, що ховав під покривало своє обличчя, бо сини Ізраїлеві не могли дивитися на кінець того, що минає.
<p>14 Але засліпилися їхні думки. Бо аж дотепер залишається незнятим це покривало під час читання Старого Завіту, бо воно минається в Христі.
<p>15 І сьогодні, коли читають Мойсея, покривало все ще лежить на їхньому серці.
<p>16 Коли ж навернуться до Господа, - забереться покривало.
<p>17 Господь є Дух: а де Господній Дух, [там] свобода.
<p>18 Ми всі, дивлячись на Господню славу з відкритим обличчям, перетворюємося в той самий образ - від слави на славу, - як від Господнього Духа.



<h4>



2-е до коринтян 4
<p>1 Ось тому, маючи як помилувані таке служіння, не втрачаємо відваги.
<p>2 Адже ми відреклися від потаємних соромних діл, не ходимо в лукавстві і не перекручуємо Божого слова; але появою правди поручаємо себе всякій людській совісті перед Богом.
<p>3 Якщо закрите наше благовістя, то воно закрите для тих, що гинуть, -
<p>4 для невірних, яким бог цього віку засліпив розум, щоб [для них] не засяяло світло благовістя слави Христа, а він - це образ Бога.
<p>5 Не проповідуємо себе, але Господа Ісуса Христа; ми ж - тільки ваші раби задля Ісуса.
<p>6 Бог, який сказав: Щоб із темряви засяяло світло; освітив наші серця на просвітлення і пізнання Божої слави в особі Ісуса Христа.
<p>7 Цей скарб ми носимо в керамічних посудинах, щоб велич сили була Божою, а не нашою.
<p>8 В усьому нас гноблять, але ми не пригноблені, ми в скрутних обставинах, але не впадаємо в розпач;
<p>9 ми переслідувані, але не залишені; ми повалені, але не загинули;
<p>10 ми завжди носимо в тілі мертвість Ісусову, щоб з'явилося в нашому тілі й Ісусове життя.
<p>11 Ми, живі, постійно віддаємо себе на смерть задля Ісуса, щоб і Ісусове життя з'явилося в нашому смертному тілі.
<p>12 Тому смерть діє в нас, а життя - у вас.
<p>13 Маючи ж той самий дух віри, згідно з Писанням: Увірував я, тому й заговорив, - ми віримо, тому й говоримо.
<p>14 Бо знаємо, що той, хто воскресив Господа Ісуса, і нас воскресить з Ісусом та поставить з вами.
<p>15 Бо все - для вас, аби помножена ласка багатьма, щедро принесла подяку на Божу славу.
<p>16 Тому ми не втрачаємо відваги. Хоч наша зовнішня людина тліє, але наша внутрішня людина оновлюється день у день.
<p>17 Бо наше тимчасове легке терпіння готує нам у незбагненній щедрості вічну славу,
<p>18 якщо ми споглядаємо видиме, а не те, що невидиме: бо видиме тимчасове, а невидиме - вічне.



<h4>



2-е до коринтян 5
<p>1 Знаємо, що коли наша земна хатина тіла зруйнується, то маємо будівлю від Бога, оселю нерукотворну, вічну на небі.
<p>2 Тому ми й стогнемо, бажаючи зодягтися в наше небесне помешкання.
<p>3 Аби лише і роздягнутими нам не виявитися голими.
<p>4 Бо ми, що є в наметі, стогнемо під тягарем, бо хочемо не роздягтися, а зодягнутися, аби смертне було поглинене життям.
<p>5 Той, що створив нас для цього, це - Бог; він дав нам запоруку Духа.
<p>6 Отож, завжди маючи сміливість, знаємо, що, живучи в тілі, ми далекі від Господа,
<p>7 бо ходимо вірою, а не видінням.
<p>8 Сміливість же маємо і добру волю для того, щоб бажати краще вийти з тіла та піти до Господа.
<p>9 Тому ж стараємося, - чи то входячи, чи виходячи, - любими йому бути.
<p>10 Всім бо нам треба з'явитися перед судом Христовим, щоб кожний одержав згідно з тим, що в тілі зробив, - добро чи зло.
<p>11 Отже, пройняті Господнім страхом, ми переконуємо людей; перед Богом же ми відкриті; маю надію, що й перед вашою совістю ми відкриті.
<p>12 Не наново доручаємо себе вам; але даємо вам нагоду похвалитися нами, щоб ви мали відповідь для тих, що хваляться обличчям, а не серцем.
<p>13 Коли ми з розуму зійшли, - то для Бога; коли ж при здоровому глузді, - то для вас.
<p>14 Бо любов Христова держить нас, коли ми думаємо так: [якщо] один помер за всіх, то й усі померли.
<p>15 А він помер за всіх, щоб ті, які живуть, більше не жили для себе, але для того, хто за них помер і воскрес.
<p>16 Тому ми відтепер нікого не знаємо тілесно. Хоч пізнали Христа тілесного, але тепер більше не знаємо.
<p>17 Отож, хто в Христі, той нове створіння; стародавнє минуло, тепер [усе] нове.
<p>18 Усе - від Бога, який примирив нас із собою через Христа і дав нам служіння примирення.
<p>19 Адже Бог у Христі примирив світ із собою, незважаючи на їхні проступки, і дав нам слово примирення.
<p>20 Отже, ми - посланці від імени Христа і тому наче сам Бог благає через нас. Від імени Христа просимо: примиріться з Богом.
<p>21 Бо того, хто не знав гріха, він зробив за нас гріхом, щоб ми стали Божою праведністю в ньому!



<h4>



2-е до коринтян 6
<p>1 Співпрацюючи, благаємо, щоб ви Божої благодати не брали надармо.
<p>2 Бо сказано: Сприятливого часу вислухав я тебе, і в день спасіння допоміг тобі. Ось тепер - догідний час, ось тепер - день спасіння.
<p>3 Ні в чому не робимо ніякого спотикання, щоб служіння було бездоганним,
<p>4 але в усьому виявляємо себе як слуги Божі, у великому терпінні, в скорботах, у бідах, у пригніченнях,
<p>5 у ранах, у в'язницях, у заколотах, у труднощах, в недосипаннях, у постах,
<p>6 в очищенні, в розумі, в терпеливості, в лагідності, в Святім Дусі, в щирій любові,
<p>7 в слові правди, в силі Божій - із зброєю справедливости в правій і лівій руці, -
<p>8 в славі й безчесті, в ганьбі й похвалі; як ті ошуканці, хоч ми є правдомовні;
<p>9 як незнані, але пізнані, як ті, що вмирають, хоч ми живі, як карані, а не вбиті;
<p>10 як ті, що сумують, але ми завжди веселі; як убогі, але багатьох ми збагачуємо; як ті, що нічого не мають, але всім володіють.
<p>11 Наші вуста відкрилися до вас, коринтяни; наше серце широке.
<p>12 У нас вам не тісно, але тісно вам у ваших серцях.
<p>13 Кажу вам, наче дітям, - будьте широкими й ви.
<p>14 Не впрягайтеся разом з невірними в чуже ярмо. Яке може бути спілкування справедливости з беззаконням? Що спільного в світла й темряви?
<p>15 Яка згода в Христа з Веліяром? Яка частка у вірного з невірним?
<p>16 Або яка згода між Божим храмом та ідолами? Бо ми - то храм живого Бога, - як ото сказав Бог: Оселюся серед них і ходитиму, і буду для них Богом, а вони будуть моїм народом.
<p>17 Тому вийдіть з-поміж них і відлучіться, - каже Господь, - і до нечистоти не доторкайтеся, і я прийму вас,
<p>18 і буду для вас Батьком, а ви будете для мене синами й дочками, - каже Господь Уседержитель!



<h4>



2-е до коринтян 7
<p>1 Отже, маючи такі обітниці, улюблені, очистімо себе від усякої нечистоти тіла та духа, чинячи святість у страху Божому.
<p>2 Дайте місце для нас. Ми нікого не скривдили, нікого не зіпсували, нікого не визискали.
<p>3 Не на осуд кажу, бо раніше сказав я, що ви в наших серцях на те, щоб нам з вами померти чи жити.
<p>4 Велику маю сміливість до вас, велику маю похвалу за вас: я наповнився втіхою, переповнився радістю при всякому нашому смуткові.
<p>5 Бо коли ми прийшли до Македонії, наше тіло не мало жодного спочинку, в усьому бідували ми: зовні - боротьба, всередині - страх.
<p>6 Але той, що втішає покірних, - Бог утішив нас приходом Тита,
<p>7 і не тільки його приходом, а й утіхою, якою втішився за вас, розповідаючи нам про вашу журбу, ваш смуток, вашу щирість до мене, тож я ще більше зрадів.
<p>8 Бо хоч і засмутив я вас посланням, та не каюся, хоч і каявся був, бо бачу, що те послання засмутило вас, хоч і тимчасово;
<p>9 тепер я радію не тому, що ви були засмучені, а тому, що засмутилися на покаяння. Бо ви засмутилися для Бога, щоб ні в чому не зазнати лиха від нас.
<p>10 Бо смуток, що в Бозі, чинить покаяння на спасіння, якого не треба шкодувати; біль світський чинить смерть.
<p>11 Ось саме це засмучення для Бога викликало у вас яку старанність, яке виправдання, яке обурення, який страх, яке бажання, яке старання, яку відплату! В усьому ви показали себе чистими в ділі.
<p>12 А коли я і написав вам, то не задля того, хто скривдив, і не задля скривдженого, але щоб виявилося для вас ваше старання за нас перед Богом.
<p>13 Від цього ми втішилися. До нашої втіхи ще більше зраділи ми радістю Тита, що ви всі заспокоїли його дух;
<p>14 тож коли я чимось йому про вас похвалився, то не зазнав сорому; але оскільки ми говорили вам усю правду, то й наша похвала перед Титом була правдива.
<p>15 І його серце дуже прихильне до вас, коли згадує про послух усіх вас, що з острахом і тремтінням прийняли його.
<p>16 Радію, що в усьому можу на вас покластися.



<h4>



2-е до коринтян 8
<p>1 Повідомляємо ж вас, брати, про ласку Божу, дану в Церквах Македонських,
<p>2 що серед великого досвіду горя вони мають надмірну радість, і їхнє глибоке убозтво перелилося в багатство їхньої простоти.
<p>3 Бо свідчу, що по змозі і понад змогу, добровільно,
<p>4 з ревним проханням благали нас про ласку і спільність у службі для святих.
<p>5 І не так, як сподівалися ми, але віддали себе перше Господеві та нам з Божої волі,
<p>6 щоб ублагали ми Тита, аби так, як перше зачав, так і скінчив би в вас цю добродійну справу.
<p>7 Але так, як у всьому ви багаті: вірою, і словом, і знанням, і всяким дбанням, і вашою любов'ю до нас, - і в цій благодійній справі треба вам відзначитися.
<p>8 Не кажу як наказ, але дбанням за інших випробовую щирість вашої любови.
<p>9 Знаєте бо ласку нашого Господа Ісуса Христа, що заради вас збіднів, бувши багатим, щоб ви збагатилися його убозтвом.
<p>10 І в цьому даю раду: це бо вам є на користь, - вам, що від минулого року не тільки чинили, а й перші почали бажати.
<p>11 Тепер же скінчіть справу, щоб так, як ревно бажали, так і виконали в міру можливости.
<p>12 Бо коли є старанність, вона приємна згідно з тим, що хто має, а не з тим, чого не має.
<p>13 Не на те бо, щоб іншим була полегкість, [а] вам скорбота, але для рівности.
<p>14 У нинішнім часі ваш наддостаток хай їм допоможе в їхньому нестаткові, щоб і їхній наддостаток виручив вас у вашому нестаткові, щоб була рівність,
<p>15 як написано: Той, що мав багато, не мав надміру, а хто мав мало, не мав нестачі.
<p>16 Дяка ж Богові, що дав таку саму старанність до вас у серце Титове,
<p>17 бо він благання прийняв, але бувши дбайливим, із власної волі пішов до вас.
<p>18 Ми ж послали з ним брата, якого по всіх церквах хвалять за благу вістку,
<p>19 і не тільки це, а й вибраний був церквами з нами ходити в цій ласці, якій ми служимо на славу самого Господа і для вашої ревности,
<p>20 остерігаючись того, щоб хтось не дорікав нам цим достатком, яким ми служимо.
<p>21 Бо дбаючи про добро не тільки перед Господом, а й перед людьми,
<p>22 послали ми з ними нашого брата, старанність якого ми випробували в багатьох речах багато разів, який тепер ще старанніший через велике довір'я до вас.
<p>23 Щодо Тита, то він мені товариш, а вам співробітник. Щодо наших братів, то вони посланці церков, слава Христова.
<p>24 Отже, дайте їм доказ вашої любови і нашої похвали щодо вас перед церквами.



<h4>



2-е до коринтян 9
<p>1 А про службу для святих мені зайве писати вам.
<p>2 Бо знаю вашу старанність, якою про вас хвалюся македонцям, що Ахая приготувалася від минулого року, а ваша ревність заохотила багатьох.
<p>3 А я послав братів, щоб наша похвала щодо вас не була марною в цім випадку, щоб, як я ото сказав, ви були приготовлені.
<p>4 Як прийдуть зі мною македонці і знайдуть вас непідготовленими, щоб ми не осоромилися, щоб не сказав я вам, в цій [похвалі].
<p>5 Отже, я вважав за потрібне просити братів, щоб прийшли до вас заздалегідь і підготували сповіщений вами щедрий дар, аби він був готовий - саме як щедрий дар, а не як вимушений.
<p>6 Втім, хто сіє скупо, той скупо й жатиме; а і хто сіє щедро, той щедро й жатиме.
<p>7 Кожний хай дає за пориванням серця, не з жалю та не з примусу, бо Бог любить того, хто дає з радістю.
<p>8 А Бог владний збагатити вас усякою ласкою, щоб, завжди маючи в усьому всілякий достаток, ви збагачувалися всяким добрим ділом,
<p>9 як написано: Розсипав, дав бідним; його праведність триває вічно.
<p>10 А той, що дає насіння сіячеві та хліб на поживу, хай дасть і примножить ваше насіння і хай виростить плоди вашої праведности,
<p>11 щоб у всьому ви збагачувалися на всяку щирість, яка через нас складає подяку Богові.
<p>12 Бо справа цього служіння не тільки виповнює нестачу святим, а й сповнена багатьма подяками Богові.
<p>13 Випробуванням цього служіння вони славлять Бога за послух вашого визнання Христової Євангелії, та за щирість спільности з ними і в усьому.
<p>14 Своєю молитвою за вас вони тужать за вами через превелику Божу ласку до вас.
<p>15 Дяка Богові за невимовний його дар.



<h4>



2-е до коринтян 10
<p>1 Сам же я, Павло, благаю вас лагідністю і покірністю Христовою; я, що присутній між вами, покірний, а відсутній - сміливий супроти вас.
<p>2 Благаю, щоб коли прийду, я не став сміливим у надії, що нею думаю сміливим бути проти деяких, що вважають, начебто ми за тілом ходимо.
<p>3 Бо, ходячи в тілі, не за тілом воюємо,
<p>4 бо зброя нашої боротьби не тілесна, а сильна в Бозі на знищення твердинь; ми руйнуємо задуми
<p>5 і всяку гордість, що повстає проти Божого пізнання і полонить усяке знання на послух Христові,
<p>6 і ми ладні помстити будь-який непослух, коли ваш послух здійсниться.
<p>7 Чи ви дивитеся на обличчя? Як хто певний, що він є Христовим, хай думає про себе, що так, як він, так само й ми Христові.
<p>8 Бо коли б я ще більше хвалився нашою владою, яку дав [нам] Господь на збудування, а не на знищення ваше, то не осоромився б.
<p>9 Аби не здавалося, ніби лякаю вас посланнями.
<p>10 Бо послання мої, кажуть, важкі й міцні, а коли я особисто присутній, - то немічний і мова моя жалюгідна.
<p>11 Хай же знає такий, що які ми на слові в посланнях, коли відсутні, такі ми й на ділі, коли присутні.
<p>12 Не сміємо судити чи рівняти себе до інших, що хвалять самі себе, але ті, що самі себе міряють собою і порівнюють себе з собою, є нерозумні.
<p>13 Ми ж не хвалитимемося без міри, але за мірилом, що його дав нам Бог як міру, що досягає і до вас.
<p>14 Бо не розтягаємося надміру, ніби не досягли ми до вас, бо аж до вас ми дійшли благою вісткою Христовою.
<p>15 Не хвалимось безмірно в чужих трудах, а маємо надію, що, як виросте ваша віра в вас, ми звеличимося за нашим правилом надміру,
<p>16 щоб благовістити далеко поза вами, не хвалитися готовим на чужому полі.
<p>17 Хто ж хвалиться, хай хвалиться в Господі.
<p>18 Бо досвідчений не той, хто себе хвалить, а той, кого хвалить Господь.



<h4>



2-е до коринтян 11
<p>1 О, коли б були потерпіли ви трохи моє безумство! І все ж, терпите ви мене.
<p>2 Бо ревную за вас Божою ревністю, бо я заручив вас одному чоловікові, щоб, як чисту діву, поставити перед Христом.
<p>3 Боюся, щоб часом, як ото змій звів Єву своїм лукавством, щоб не зітліли і ваші розуми і ви не відхилилися від простоти й чистоти в Христі.
<p>4 Бо якби хто прийшов і проповідував іншого Ісуса, якого ми не проповідували, або прийняли іншого духа, якого ви не прийняли, або іншу благу вістку, якої не діставали, то ви б терпіли з радістю.
<p>5 Думаю, що я нічим не менший від великих апостолів.
<p>6 Хоч я і неук словом, але не знанням, та всюди в усьому ми виявилися перед вами.
<p>7 Чи я вчинив який гріх, впокорюючи себе, щоб ви підносилися; бо задарма благовістив я вам Божу Євангелію?
<p>8 Від інших Церков брав я, приймаючи плату для служіння вам,
<p>9 а прийшовши до вас і терплячи нестачу, не був я тягарем нікому, бо мою нестачу виповнили брати, прийшовши з Македонії. І в усьому зберіг я себе, щоб не бути для вас тягарем, - і збережу.
<p>10 Є в мені правда Христова, і цю похвалу не відійме в мене ніхто в країнах Ахаї.
<p>11 Чому? Може, тому, що я не люблю вас? Те знає Бог.
<p>12 А що роблю, те й робитиму, щоб відняти причину в тих, що шукають причини, щоб у тому, чим хваляться, показались такими, як і ми.
<p>13 Такі бо фальшиві апостоли, діячі лукаві, що вдають апостолів Христових.
<p>14 І не дивно, бо сам сатана вдає з себе ангела світла.
<p>15 Не велике діло, якщо його слуги видають себе за слуг праведности: їхній кінець буде за їхніми вчинками.
<p>16 Знову кажу: хай ніхто не вважає мене за божевільного. А як ні, то прийміть мене хоч як божевільного, щоб і я трохи похвалився.
<p>17 Те, що кажу, - не кажу того в Господі, а наче в безумстві - у цій частині похвали.
<p>18 Бо багато хто хвалиться тілом, і я похвалюся.
<p>19 Бо ви з радістю приймаєте божевільних, хоч самі є мудрі.
<p>20 Бо ви приймаєте, коли хто вас неволить, коли хто об'їдає, коли хто обдирає, коли хто величається, коли хто б'є вас по обличчю.
<p>21 Як докір кажу, що ми наче стали немічні. Якщо хто відважується на щось, то, - кажу це нерозумно, - відважуюся і я.
<p>22 Вони юдеї? І я. Вони ізраїльці? І я. Вони Авраамове насіння? І я.
<p>23 Вони слуги Христові? Кажу як нерозумний: я - більше! У трудах - більше, в ранах - дуже багато, у в'язницях - надмірно, на межі смерти - часто.
<p>24 Від юдеїв дістав п'ять разів по сорок ударів без одного.
<p>25 Тричі киями був я битий. Один раз був каменований. Тричі корабель розбився зі мною - ніч і день я був у глибинах.
<p>26 У подорожах був часто, у небезпеках на річках, у небезпеках від розбійників, у небезпеках від земляків, у небезпеках від поган, у небезпеках у місті, у небезпеках у пустині, в небезпеках на морі, у небезпеках від фальшивих братів;
<p>27 у клопоті й трудах; часто в недосипанні, в голоді й спразі; дуже часто в постах, у холоді та в наготі.
<p>28 Окрім зовнішнього, налягають на мене щоденні клопоти - турботи за всі церкви.
<p>29 Хто слабує, а я хіба не слабую? Хто спокушається, а я хіба не розпалююся?
<p>30 Коли вже треба хвалитися, то похвалюся своєю неміччю.
<p>31 Бог і Батько Господа Ісуса, що є благословенний навіки, знає, що не брешу.
<p>32 У Дамаску вождь царя Арети стеріг місто Дамаск, [вистежуючи,] щоб мене схопити;
<p>33 але мене опустили в кошику крізь віконце по стіні, - і я вислизнув з його рук.



<h4>



2-е до коринтян 12
<p>1 Хвалитися мені не корисно, бо прийду до видінь та об'явлень Господніх.
<p>2 Знаю людину в Христі, яка чотирнадцять років тому, - не знаю, чи в тілі, не знаю, чи без тіла, Бог знає, - була взята до третього неба.
<p>3 І знаю, що та людина - чи в тілі, чи без тіла, не знаю, Бог знає, -
<p>4 була взята до раю і почула невимовні слова, яких людині не можна казати.
<p>5 Отаким похвалюся, а собою - не хвалитимуся, хіба що своїми немочами.
<p>6 Бо коли захочу хвалитися, то не стану божевільним, оскільки скажу правду; але стримаюся, щоб про мене хто більше чогось не подумав.
<p>7 І щоб я через численні об'явлення не запишався, то дано мені жало у тіло, посланця сатани, щоб бив мене в обличчя, аби я не величався.
<p>8 За нього я тричі благав Господа, аби відступився від мене.
<p>9 І сказав мені: Досить тобі моєї ласки, бо [моя] сила в немочі виявляється. Тож краще радо похвалюся своїми немочами, щоб оселилася в мені сила Христова.
<p>10 Тому радію в немочах, у клопотах, у нестатках, у вигнаннях та утисках за Христа; бо коли я немічний, - тоді я сильний.
<p>11 [Хвалячись], став я нерозумним, - ви до того мене змусили. Бо ви мали мене хвалити, оскільки я нічим не менший від архиапостолів, хоч я - і ніщо.
<p>12 Ознаки ж апостольські виявилися і в вас - у всякій терплячості, у знаменнях, у чудах та силах.
<p>13 Чим ви менші від інших церков? Хіба тільки тим, що я не був для вас тягарем? Даруйте мені цю несправедливість.
<p>14 Оце втретє я готовий прийти до вас, і не буду тягарем, бо шукаю не вашого, а вас. Бо не діти повинні батькам придбати маєток, а батьки - дітям.
<p>15 Я ж охоче потрачуся на вас і віддам себе за ваші душі, - дарма, що дуже люблячи вас, я все менше одержую від вас любови.
<p>16 Припустимо, що я не обтяжував вас, але як хитрун здобував вас оманою.
<p>17 Чи я коли використовував вас через тих, кого до вас послав?
<p>18 Я умовив був Тита і послав з ним брата, - чи використав вас Тит? Чи не діяли ми в одному дусі? Чи не ходили тими самими слідами?
<p>19 Може, ви знову думаєте, що виправдовуємося перед вами? Перед Богом у Христі кажемо: все чинимо, улюблені, на вашу розбудову.
<p>20 Боюся, що коли прийду, не виявлю часом вас такими, якими б не хотів, і щоб сам не був для вас таким, якого б ви не хотіли. Щоб не було сварок, заздрощів, люті, розбрату, обмов, нашептів, пихи, безладдя;
<p>21 щоб знову, коли прийду, не впокорив мене мій Бог перед вами, і я не оплакував би багатьох, які раніше згрішили та не покаялися в нечистоті, і в розпусті, і в безсоромності, що коїли.



<h4>



2-е до коринтян 13
<p>1 Оце втретє іду до вас. При устах двох або трьох свідків буде стверджене кожне слово.
<p>2 Я попереджував і попереджую, як ото був у вас удруге; та й тепер, коли я відсутній: коли прийду знову, то не помилую тих, що раніше згрішили, як і всіх інших.
<p>3 Ви шукаєте доказу, чи промовляє через мене Христос: для вас він не є немічним, але сильний у вас.
<p>4 Бо хоч він і був розіп'ятий у немочі, та живий із Божої сили. Бо і ми є немічні в ньому, але живі будемо з ним, - з Божої сили у вас.
<p>5 Випробовуйте себе, чи ви перебуваєте у вірі, пізнавайте себе. Хіба ви не знаєте, що Ісус Христос у вас? Хіба, може, ви недосвідчені.
<p>6 Надіюся ж, що розумієте, що ми досвідчені.
<p>7 Благаємо Бога, щоб ви не робили ніякого зла, - не для того, щоб ми виявилися досвідченими, але щоб ви чинили добро, а ми будемо наче недосвідченими.
<p>8 Бо ми не можемо нічого діяти проти правди, але все згідно з правдою.
<p>9 Ми радіємо, коли ми немічні, а ви - сильні. Про це й молимося: за вашу досконалість.
<p>10 Задля цього пишу це тепер, коли відсутній; щоб коли прийду, не був нещадний тією владою, яку дав мені Господь на розбудову, а не на руйнування.
<p>11 Отак, брати, радійте, вдосконалюйтеся, втішайтеся, будьте однодумні, майте мир - і Бог любови та миру буде з вами.
<p>12 Вітайте одне одного святим поцілунком. Вас вітають всі святі.
<p>13 Ласка Господа Ісуса Христа, і любов Бога та спільність Святого Духа - з усіма вами. [Амінь].



