<h2></h2>
<h4>



Аввакум 1
<p>1 Тягар, який побачив пророк Аввакум.
<p>2 Аж доки, Господи, кричатиму і не вислухаєш? Кричатиму до Тебе кривджений і не спасеш?
<p>3 Навіщо Ти мені показав труди і болі, щоб поглянути на клопоти і безбожність? Переді мною був суд, і суддя бере.
<p>4 Через це розсипається закон, і не провадиться до кінця суд, бо безбожний насилює праведного. Через це вийде звихнений суд.
<p>5 Гляньте, зневажливі, і подивіться і дивуйтеся подивом і зникніть, бо Я чиню діло у ваших днях, про яке не повірите, якщо хтось розповість.
<p>6 Тому що ось Я піднімаю вояків халдеїв, гіркий і швидкий нарід, що іде по ширині землі, щоб унаслідити не його поселення.
<p>7 Він страшний і славний, з нього буде його суд, і його тягар з нього вийде.
<p>8 І скакатимуть більше ніж леопарди його коні і вони остріші від вовків Аравії. І його вершники поїдуть і гнатимуться далеко і ширятимуть наче орел, що жадний їди.
<p>9 Викінчення прийде на безбожних, що протиставляться напроти їхніми лицями і він збере полон наче пісок.
<p>10 І він вигодується в царях, і тирани його забава, і він насміхатиметься з усякої твердині і накине землю і нею заволодіє.
<p>11 Тоді змінить дух і перейде і надолужить. Це сила для мого Бога.
<p>12 Чи Ти не від початку, Господи, мій святий Боже? І ми не помремо. Господи, Ти його поставив на суд. І Ти мене зліпив, щоб картати його напоумленням.
<p>13 Чисте око, щоб не бачити зла, і не зможе поглянути на труди. Навіщо Ти дивишся на тих, що зневажають? Чи мовчатимеш коли безбожний пожирає праведного?
<p>14 І зробиш людей наче риби моря і наче плазуни, що не мають провідника.
<p>15 Викінчення витягнув вудкою і потягнув його в сіті і зібрав його в своїх мережах. Задля цього його серце розвеселиться і зрадіє,
<p>16 через це принесе жертву своїй сіті і принесе ладан своїй мережі, бо ними великою зробив свою часть, і його їжа вибрана.
<p>17 Через це вкине свою сіть і постійно не пощадить забити народи.



<h4>



Аввакум 2
<p>1 Я стану на моїй сторожі і вийду на камінь і погляну, щоб побачити, що скаже в мені, і що відповім на моє картання.
<p>2 І Господь відповів і сказав до мене: Напиши видіння ясно і на дощині, щоб за ним гнався той, хто читає.
<p>3 Тому що видіння ще на час і зійде до кінця і не на марно. Якщо забариться, почекай його, бо той, хто приходить, прийде і не забариться.
<p>4 Якщо відсунеться, не любуватиметься в ньому моя душа. А праведний житиме з моєї віри.
<p>5 А образливий і зневажливий муж хвалько ніщо не закінчить, той хто наче ад поширив свою душу, і цей ненаситний як смерть, і збере до себе всі народи і прийме до себе всі народи.
<p>6 Чи не візьмуть це все як притчу проти нього і загадки, щоб розповідати про нього? І скажуть: Горе тому, хто множить собі те, що не є його. Аж доки? І тому, хто дуже обтяжує своє ярмо.
<p>7 Бо нагло повстануть ті, що його кусають, і збудяться ті, що змовляються проти тебе, і будеш їм на розграблення.
<p>8 Тому що ти ограбив численні народи, тебе ограблять всі народи, що осталися, через кров людей і безбожність землі, міста і всіх, що в ній живуть.
<p>9 О, хто збирає поганий збір для його дому, щоб поставити на висоту своє гніздо, щоб вирватися з руки злих.
<p>10 Ти врадив встид для твого дому, ти викінчив численні народи, і твоя душа згрішила.
<p>11 Тому що камінь зі стіни закричить, і жук з дерева це скаже.
<p>12 Горе тому, хто будує місто в крові і приготовляє місто в неправедностях.
<p>13 Чи не це в Господа Вседержителя? І численні народи пропали в огні, і численні народи знемоглися.
<p>14 Бо земля наповниться пізнання господньої слави, покриє їх наче вода.
<p>15 О, хто напоює свого ближнього мутним напитком і впиває, щоб поглянути на їхні печері.
<p>16 Повноту безчестя замість слави пий і ти, і зрушся і затрусися. Тебе обійшла чаша господньої правиці, і зібрано безчестя на твою славу.
<p>17 Тому що безбожність Ливану тебе покриє, і клопіт звірів тебе настрашить, через кров людей і безбожність землі, і міста і всіх, що живуть в ньому.
<p>18 Яка користь різьбленого, що його вирізьблено? Він зліпив його литтям, брехливу фантазію, бо той, хто зліпив, повірив у своє ліпленння, щоб зробити глухого ідола.
<p>19 Горе тому, хто каже до дерева: Отверезися, піднімися, і до каменя: Піднесися вгору. І це є вигадка, а це литво з золота і срібла, і ніякого духа в ньому немає.
<p>20 А Господь у свому святому храмі. Хай його лице почитає вся земля.



<h4>



Аввакум 3
<p>1 Молитва пророка Аввакума з піснею.
<p>2 Господи я почув чутку про Тебе і я злякався, я пізнав твої діла і я жахнувся. Посеред двох животних будеш пізнаний, коли наближаться роки будеш пізнаний, коли настане час покажешся, коли затривожиться моя душа в гніві згадаєш милосердя.
<p>3 Бог прийде з Темана, і святий з гори лісистої тіні. Музична перерва. Небо покрила його чеснота, і земля повна його похвали.
<p>4 І його ясність буде як світло, роги в його руках, і Він поставив сильну любов своєї сили.
<p>5 Перед його лицем піде слово, і вийде, його ноги у взутті.
<p>6 Стала, і зрушилася земля. Він поглянув, і народи розтанули. І гори були розбиті силою, розтанули вічні горби
<p>7 його вічною ходою. Через труди я побачив. Поселення етіопів. Злякаються і шатра землі мадіяма.
<p>8 Не на ріки розлостишся, Господи, чи на ріках твій гнів, чи на море твій напад? Бо всядеш на твої коні, і твоя їзда верхи - спасіння.
<p>9 Натягаючи натягнеш твій лук. Сім скипетрів, говорить Господь. Музична перерва. Земля рік розірветься.
<p>10 Тебе побачать і болітимуть народи, Ти розсипаєш ходи води. Безодня видала свій голос, висота свої появи.
<p>11 Сонце піднялося, і місяць став на своїм місці. Твої стріли підуть як світло, як світло вилискування твоєї зброї.
<p>12 Погрозою зменшиш землю і страхом зведеш народи.
<p>13 Ти вийшов на спасіння твого народу, щоб спасти твоїх помазаників. Ти вкинув смерть на голови беззаконних, Ти підняв кайдани на шиї. Музична перерва.
<p>14 Ти в жаху відрубав голови сильних, вони в ньому захитаються. Відкриють їхні уздечки як бідний, що потайки їсть.
<p>15 І ти навів на море твоїх коней, що замішують велику воду.
<p>16 Я стерігся, і моє лоно злякалося голосу молитви моїх губ, і тремтіння ввійшло до моїх костей, і піді мною затривожився мій стан. Я спочину в дні скорботи, щоб піти до народу мого поселення.
<p>17 Тому що фіґа не дасть плоду, і не буде плоду в винограді. Збреше оливкове діло, і рівнини не зародять їжі. Не стало овець від їжі і не буде волів при яслах.
<p>18 Я ж звеселюся в Господі, зрадію в Бозі моєму спасителеві.
<p>19 Господь Бог моя сила і Він поставить мої ноги на завершення. На високе Він мене підняв, щоб я побідив у його пісні.



