<h2></h2>
<h4>



До колоссян 1
<p>1 Павло, з Божої волі апостол Ісуса Христа, і брат Тимофій
<p>2 - до тих святих, які є в Колосах, і до вірних у Христі братів: ласка вам і мир від Бога, нашого Батька [і Господа Ісуса Христа].
<p>3 Дякуємо Богові, Батькові нашого Господа Ісуса Христа; завжди молячись за вас,
<p>4 почувши про вашу віру в Христа Ісуса, про любов, яку маєте до всіх святих,
<p>5 задля надії, що збережена для вас на небі, про що ви раніше чули в правдивому слові благої вістки,
<p>6 що до вас прибула, що є по всьому світові, приносить плоди й росте, як і у вас, - відтоді, як ви почули та пізнали Божу ласку в правді.
<p>7 Цього ви навчилися від Епафра - нашого улюбленого співраба, який є для вас вірним слугою Христа,
<p>8 який і повідомив нас про вашу духовну любов.
<p>9 Задля цього й ми, від того дня, коли це почули, не перестаємо за вас молитися і просити, щоб ви наповнилися пізнанням його волі - в усякій премудрості й духовнім розумінні;
<p>10 щоб [ви] жили життям, гідним Господа, догоджаючи йому в усьому, приносячи плід кожною доброю справою і зростаючи в пізнанні Бога;
<p>11 зміцнюючись усякою силою - за владою його слави, для всякої витривалості і терпеливості. З радістю
<p>12 дякуймо Батькові, який знайшов нас гідними участі в спадщині святих у світлі,
<p>13 який визволив нас від влади темряви та переніс до Царства свого улюбленого Сина,
<p>14 в якому маємо відкуплення, відпущення гріхів.
<p>15 Він є образом невидимого Бога, першонародженим з усього творива.
<p>16 В ньому створене все, що на небі й на землі, - видиме й невидиме, - чи то престоли, чи то панства. чи то начальства, чи то влади, - все через нього і для нього сотворене.
<p>17 Він є раніший з усіх, і все існує в ньому.
<p>18 Він є головою тіла - церкви. Він початок, першонароджений з мертвих, щоб у всьому бути першим.
<p>19 Бо в ньому зволила оселитися вся повнота,
<p>20 щоб через нього примирити з собою все - примирити кров'ю свого хреста - і земне, і небесне.
<p>21 І вас, що колись були відчуженими й ворогами, думкою в лукавих ділах,
<p>22 нині примирив смертю свого смертного тіла, щоб зробити вас святими, непорочними й невинними перед собою, -
<p>23 якщо лишень перебуваєте у вірі, тверді й непохитні, та непохитні в надії благої вістки, яку ви почули і яка була проповідувана між усіма створіннями, які є під небом, і якої я, Павло, став служителем.
<p>24 Тепер я радію в моїх терпіннях за вас і доповнюю в моєму тілі те, чого бракує терпінням Христовим для його тіла, яким є церква;
<p>25 я став її служителем за Божим передбаченням, що було дане мені для вас, аби виконати Боже слово, -
<p>26 таємницю, сховану від віків і від родів, а тепер об'явлену для його святих,
<p>27 що їм забажав Бог показати, яке багатство слави є в цій таємниці між поганами, - тобто Христос у вас, надія слави!
<p>28 Його ми проповідуємо, нагадуючи кожній людині і навчаючи кожну людину всякої премудрости, щоб зробити кожну людину досконалою в [Ісусі] Христі.
<p>29 Для цього я і працюю, борючись його силою, яка потужно діє в мені.



<h4>



До колоссян 2
<p>1 Хочу, щоб ви знали, який подвиг маю за вас і за тих, що перебувають у Лаодикії, і за всіх тих, які не бачили мене в обличчя.
<p>2 Хай потішаться їхні серця, з'єднавшись у любові і для всього багатства повноти розуміння, для пізнання таємниці Бога - [і Батька й] Христа, -
<p>3 в якому сховані всі скарби премудрости й пізнання.
<p>4 Кажу це, щоб ніхто вас не ошукав доводами.
<p>5 Бо хоч я і віддалений від вас тілом, але духом є з вами; і радію, спостерігаючи за вашим порядком і твердістю вашої віри в Христа.
<p>6 Отже, як ото ви прийняли Господа Ісуса Христа, так у ньому й перебувайте;
<p>7 будьте закоріненими й утвердженими в ньому, кріпіться вірою, як ви навчилися, зростаючи в [ній з] подякою.
<p>8 Стережіться, щоб ніхто вас не ошукав філософією і порожньою оманою людського передання, стихіями світу, а не Христом.
<p>9 Адже в ньому тілесно живе вся повнота Божества.
<p>10 І ви в ньому маєте повноту. Він - голова всяких начальств і влади.
<p>11 В ньому ви були обрізані нерукотворним обрізанням, скинувши смертне тіло в Христовім обрізанні.
<p>12 Бувши похованими з ним хрещенням, ви встали з ним вірою в силу Бога, що воскресив його з мертвих.
<p>13 І вас, що були мертвими в гріхах і в необрізанні вашого тіла, він оживив вас разом з ним, простивши нам усі гріхи,
<p>14 знищивши розписку, спрямовану проти нас, яка нас осуджувала, з приписами; він забрав її з нашого середовища і прибив до хреста.
<p>15 Скинув начальства і влади, сміливо засоромив, перемігши їх своїм єством.
<p>16 Тож хай ніхто не судить вас за їжу та за питво, чи за свята, чи за нові місяці, чи за суботи,
<p>17 бо це є тінню майбутнього, а тіло є Христове.
<p>18 Хай ніхто вас не зводить удаваною покорою і службою ангелам, використовуючи те, чого не бачив, безпідставно пишаючись своїм тілесним розумом,
<p>19 не тримаючись голови, від якої все тіло єднається і зміцнюється суглобами та зв'язями, росте Божим ростом.
<p>20 Отже, якщо ви з Христом померли для стихій світу, то навіщо, як ті, що живуть у світі, дотримуєте приписів:
<p>21 не рухай, не їж, не дотикайся?
<p>22 Адже все це нищиться, коли вживається, - згідно з людськими заповідями й навчаннями.
<p>23 Воно має вигляд мудрости в самовільній службі, в покорі, в умертвінні тіла, але не має якогось значення, крім хіба насичення тіла.



<h4>



До колоссян 3
<p>1 Отож, коли ви з Христом воскресли, то шукайте горішнього - того, де Христос сидить праворуч Бога.
<p>2 Думайте про горішнє, - не про земне.
<p>3 Бо ви померли і ваше життя поховане в Богові з Христом.
<p>4 Коли з'явиться Христос - оте ваше життя, тоді й ви з ним з'явитеся в славі.
<p>5 Умертвіть, отже, [ваші] земні члени: розпусту, нечистоту, пристрасть, пожадання злого, і захланність, яке є ідолослужінням.
<p>6 Через це приходить Божий гнів на неслухняних синів,
<p>7 між якими й ви колись ходили, коли жили між ними.
<p>8 Нині ж і ви відкиньте оте все: гнів, лють, злобу, богозневагу, сороміцькі слова з ваших уст.
<p>9 Не кажіть неправди один одному, скиньте з себе стару людину з її вчинками
<p>10 й зодягніться в нову, яка оновлюється для пізнання образу того, хто її створив,
<p>11 де нема ні грека, ні юдея, ні обрізання і необрізання, ні варвара, ні скита, ні раба, ні вільного, але все і в усьому - Христос.
<p>12 Отож, зодягніться, як оті святі й улюблені Божі вибранці, - у щире милосердя, доброту, покірність, лагідність, довготерплячість,
<p>13 вибачаючи і прощаючи один одному, - коли хто проти кого має якусь скаргу. Як Христос простив вам, так само й ви робіть.
<p>14 Понад усе - любов; вона є злукою досконалости.
<p>15 Хай перебуває у ваших серцях мир Христа, до якого ви були покликані в одному тілі; будьте вдячними.
<p>16 Слово Христове хай перебуває у вас щедро, в усякій премудрості. Навчайте і напоумляйте самі себе, вдячно співаючи в своїх серцях Господеві псалми, славні, духовні пісні.
<p>17 І все, що тільки робите - словом або ділом, - усе чиніть в ім'я Господа Ісуса, дякуючи через нього Богові [й] Батькові.
<p>18 Дружини, слухайтеся своїх чоловіків, як належить у Господі.
<p>19 Чоловіки, любіть дружин і не будьте суворі до них.
<p>20 Діти, слухайтеся батьків у всьому, це бо вгодне Господеві.
<p>21 Батьки, не дратуйте ваших дітей, щоб не падали духом.
<p>22 Раби, слухайтесь у всьому тілесних панів, не служіть їм про людське око, як ті, що підлещуються людям, - але в простоті серця, боячись Бога.
<p>23 Що тільки робите, робіть від душі, наче для Господа, а не для людей.
<p>24 Знайте, що від Господа одержите нагороду - спадщину; адже Господеві Христові служите!
<p>25 А хто кривдить, той одержить за свою кривду, - без огляду на особу.



<h4>



До колоссян 4
<p>1 Пани, віддайте рабам справедливе й належне, знаючи, що й ви маєте Господа на небі.
<p>2 У молитві будьте постійні, перебуваючи в ній з подякою.
<p>3 Моліться також і за нас, щоб Бог відчинив нам двері слова, аби звіщати таємницю Христову, через яку я і є ув'язнений,
<p>4 щоб я об'являв її, як належить мені говорити.
<p>5 Поводьтеся мудро з чужими, використовуючи час.
<p>6 Слово ваше хай завжди буде ласкаве, приправлене сіллю, щоб ви знали, як належить вам кожному відповідати.
<p>7 Щодо мене, то все розповість вам Тихик, улюблений брат і вірний служитель та співробітник у Господі,
<p>8 якого я послав до вас саме на те, щоб ви довідалися про наші справи і щоб потішив ваші серця;
<p>9 з Онисимом, вірним і улюбленим братом, який з-поміж вас. Вони вам скажуть про все, що тут діється.
<p>10 Вітає вас Аристарх, мій співв'язень; і Марко - небіж Варнави. Щодо нього ви одержали накази; коли прийде до вас, то прийміть його;
<p>11 й Ісус на прізвище Юст - вони з обрізаних; це єдині співробітники для Царства Божого, які були мені втіхою.
<p>12 Вітає вас Епафрас - він з ваших, - раб Ісуса Христа. Він завжди дбає про вас у молитвах, щоб ви були досконалі й сповнені усією Божою волею.
<p>13 Свідчу про нього, що дуже турбується про вас і про тих, що в Лаодикії та в Єраполі.
<p>14 Вітає вас Лука - улюблений лікар, і Димас.
<p>15 Привітайте братів у Лаодикії, і Нимфана та його домашню церкву.
<p>16 І коли послання буде вами прочитане, то зробіть так, щоб і в Лаодикійській церкві воно було прочитане; а те, що було з Лаодикії, прочитайте ви.
<p>17 І скажіть Архипові: Бережи те служіння, яке одержав у Господі, щоб ти його довершив.
<p>18 Привітання моєю рукою - Павловою. Пам'ятайте про мої кайдани. Благодать - з вами. [Амінь].



