<h2></h2>
<h4>



До євреїв 1
<p>1 Багато разів і багатьма способами говорив колись Бог до [наших] батьків через пророків.
<p>2 В останні ж ці дні заговорив до нас через Сина, якого поставив спадкоємцем усього і через якого створив віки.
<p>3 Він, будучи сяйвом слави та образом його сутности, утримуючи все словом своєї сили, вчинивши [собою] очищення [наших] гріхів, - сів праворуч величности на висотах.
<p>4 Він настільки кращий від ангелів, наскільки преславнішим від них є його ім'я, яке він успадкував.
<p>5 Бо кому з ангелів і коли мовилося: Ти є Сином моїм, я нині породив тебе. Або: Я буду йому за Батька, а він буде мені за Сина.
<p>6 Коли ж знову вводить первістка до всесвіту, то каже; І хай поклоняться йому всі Божі ангели.
<p>7 А до ангелів каже: Ти робиш духів своїми ангелами, а палючий вогонь - своїми слугами.
<p>8 І про Сина: Боже, твій престіл до вік віку, і руків'я праведности твоєї - це руків'я твого Царства.
<p>9 Ти полюбив справедливість і зненавидів беззаконня, тому помастив тебе, Боже, твій Бог оливою радости - більше, ніж друзів твоїх.
<p>10 І ще: Ти, Господи, на початку заснував землю, і небеса є ділом твоїх рук.
<p>11 Ті згинуть, а ти - стоятимеш; і всі, мов одяг, зістаряться.
<p>12 Наче одяг, зміниш їх, - і як одяг, вони зміняться. Ти ж є той самий, і рокам твоїм не буде кінця.
<p>13 Кому з ангелів і коли мовив: Сядь праворуч мене, доки не покладу твоїх ворогів підніжком для твоїх ніг?
<p>14 Чи не всі є духами служіння, що посилаються на службу задля тих, які мають успадкувати спасіння?



<h4>



До євреїв 2
<p>1 Ось чому ми повинні бути дуже уважними до почутого, щоб часом не відпасти.
<p>2 Бо якщо слово, сказане ангелами, було певним, і кожний переступ та непослух дістали справедливу відплату,
<p>3 то як ми уникнемо її, якщо занедбаємо таке велике спасіння? Воно мало початок у проповіді Господа, і було пітверджене в нас тими, хто його почув.
<p>4 А Бог свідчив знаками, і чудами, і різними силами, і роздаванням Святого Духа - за своєю волею.
<p>5 Бо не ангелам підпорядкував майбутній світ, про який говоримо.
<p>6 Засвідчив же десь хтось, кажучи: Чим є людина, що пам'ятаєш про неї, або людський син, що навідуєшся до нього?
<p>7 Ти зробив її не набагато меншою від ангелів, ти увінчав її славою і честю;
<p>8 все підкорив ти під її ноги. Коли ж підпорядкував їй усе, то не залишив нічого, що не було б їй не підпорядковане. Тепер же ще не бачимо, щоб їй усе було підпорядковане.
<p>9 А бачимо Ісуса, який через терпіння смерти був увінчаний славою і честю, який не набагато був меншим від ангелів, щоб за Божою ласкою зазнати за всіх смерти.
<p>10 Бо так і мало бути, що він, - задля якого все і через якого все, який привів багатьох синів до слави, - удосконалив був стражданнями провідника їхнього спасіння.
<p>11 Бо і той, що освячує, і ті, що освячуються, - всі від одного. Через це не соромиться називати їх братами,
<p>12 кажучи: Сповіщу твоє ім'я моїм братам, серед церкви оспівуватиму тебе.
<p>13 І знову: Я буду надіятися на нього. І ще: Ось я і діти, яких мені дав Бог.
<p>14 А що діти стали спільниками тіла й крови, то й він став їхнім спільником, щоб своєю смертю знищити того, хто має владу смерти, тобто диявола, 
<p>15 й визволити тих, які через страх смерти усе життя були підпорядковані рабству.
<p>16 Бо не від ангелів приймає, але приймає з Авраамового насіння.
<p>17 Тому треба було йому в усьому уподібнитися братам, щоб бути милосердним і вірним архиєреєм перед Богом, щоб спокутувати людські гріхи.
<p>18 Бо в чому сам постраждав, бувши випробованим, може допомогти й випробовуваним.



<h4>



До євреїв 3
<p>1 Тому, святі брати, учасники небесного покликання, вважайте на посланця і архиєрея нашого віровизнання - Ісуса,
<p>2 який вірний тому, хто поставив його, як ото і Мойсей у всьому його домі.
<p>3 Бо він гідний настільки більшої слави, ніж Мойсей, наскільки більшу честь має будівничий, ніж дім.
<p>4 Адже кожний будинок хтось будує, а той, хто збудував усе, - Бог.
<p>5 Мойсей же був вірний у всьому його домі, як слуга -для свідчення сказаного.
<p>6 Христос же - як Син у своєму домі, - а цим домом є ми, якщо [аж до кінця впевнено] збережемо відвагу та похвалу надії.
<p>7 Тому так промовляє Святий Дух: Сьогодні, як почуєте його голос,
<p>8 не робіть закам'янілими ваші серця, як ото було під час випробування у день спокуси в пустині, -
<p>9 де [мене] спокушували ваші батьки, - випробовували [мене] й побачили мої вчинки
<p>10 упродовж сорока років. І тому я обурився цим родом і сказав: Постійно вони баламутяться серцем, не пізнали вони моїх шляхів,
<p>11 тому я присягнув у своїм гніві, що вони не ввійдуть до мого спочинку.
<p>12 Остерігайтеся, брати, щоб часом не було в когось із вас лукаве серце, повне невіри, щоб відступити від живого Бога;
<p>13 але потішайте себе щодня, доки це нині триває, щоб не закам'янів дехто з вас оманою гріха.
<p>14 Бо ми стали співучасниками Христа, якщо початок життя твердо збережемо аж до кінця, -
<p>15 як ото мовиться: Сьогодні, коли почуєте його голос, не робіть закам'янілими ваші серця, як було під час нарікань.
<p>16 Бо хто ті, що почули, але прогнівили? Хіба не всі ті, що вийшли з Єгипту з Мойсеєм?
<p>17 Ким же він обурювався сорок років? Чи не тими, що згрішили і чиї кості полягли в пустині?
<p>18 Кому присягав, що не ввійдуть до його спочинку, як не тим, що противилися?
<p>19 І ми бачимо, що вони не змогли ввійти через своє невірство!



<h4>



До євреїв 4
<p>1 Біймося ж, поки діє обітниця, щоб ми ввійшли до його спочинку, аби не здавалося комусь з вас, що спізнився.
<p>2 Бо й ми, як і вони, одержали добру вістку; але слово, яке слухали, не дало їм користи, бо не слухали з вірою.
<p>3 Входимо ж до спочинку ми, що повірили, як він провістив: Я присягнув був у моїм гніві, що не ввійдуть до мого спочинку, хоч і діла були закінчені при створенні світу.
<p>4 Бо сказав десь про сьомий день отак: І спочив Бог сьомого дня від усіх своїх діл.
<p>5 І знову тут: Не ввійдуть до мого спочинку.
<p>6 Отож виходить, що деякі ввійдуть до нього, а ті, що раніше одержали добру вістку, не ввійшли через непокірливість.
<p>7 І знову призначає якийсь день - сьогодні, - кажучи через Давида по багатьох роках те, про що раніше йшлося: Сьогодні, як почуєте його голос, не робіть закам'янілими ваших сердець.
<p>8 Бо якби Ісус дав їм спочинок, то не казав би після цього про інший день.
<p>9 Збережено ж суботу для Божого люду,
<p>10 бо хто ввійшов до його спочинку, той і відпочив від своїх діл, - як Бог від своїх.
<p>11 Тож поспішімо ввійти до того спочинку, щоб хтось не впав у непокору - за тим прикладом.
<p>12 Бо Боже слово живе й діє, воно гостріше від усякого двосічного меча і проходить аж до поділу душі й духа, суглобів і мозку, судить думки й помисли серця.
 4 І нема створіння, яке сховалося б від нього, але все відкрите й виявлене перед його очима, - йому дамо звіт!
<p>14 Отож, маючи великого архиєрея, який пройшов небо, - Ісуса, Божого сина, - тримаймося віровизнання.
<p>15 Бо не маємо архиєрея, який не може співчувати нашим слабостям, але випробовуваний у всьому, як і ми, за винятком гріха.
<p>16 Приступім, отже, сміливо до престолу ласки, щоб одержали ми милосердя і знайшли ласку для своєчасної допомоги.



<h4>



До євреїв 5
<p>1 Кожний же архиєрей, який добирається з-поміж людей, ставиться для людей у Божих справах, щоб приносив дари та жертви за гріхи;
<p>2 щоб міг співчувати необізнаним та і що заблукали, бо й сам перейнятий слабістю,
<p>3 і тому повинен приносити жертви за гріхи як за людей, так і за себе.
<p>4 І ніхто сам від себе не приймає чести, але тільки покликаний Богом, як ото Аарон.
<p>5 Так і Христос не сам себе прославив, щоб стати архиєреєм, але той, що казав до нього: Ти мій Син, я сьогодні породив тебе.
<p>6 І в іншому місці говорить: Ти священик навіки за чином Мелхиседека.
<p>7 Він, коли був у своєму тілі, принісши з великим риданням і сльозами благання і молитви до того, який може спасти його від смерти, і був вислуханий за благочестя.
<p>8 Хоч він і Син, проте навчився послуху від того, що потерпів.
<p>9 Удосконалившись, він став причиною вічного спасіння всіх, хто йому слухняний, -
<p>10 і Бог назвав його архиєреєм за чином Мелхиседека.
<p>11 Про це нам треба б багато сказати, - та нелегко це висловити, бо ви стали нездатні слухати.
<p>12 Адже ви, що мали б бути вчителями з огляду на вік, а знову потребуєтє, щоб вас хтось навчав слів Божих з самого початку, - потребуєтє молока, а не твердої їжї.
<p>13 Бо кожний, хто бере молоко, - ще недосвідчений у слові правди, бо є немовлям.
<p>14 А тверда їжа - для дорослих, які мають випробовані звичкою почуття., щоб розрізняти добро і зло. 



<h4>



До євреїв 6
<p>1 Тому залишимо початки Христової науки і звернімося до досконалости, щоб знову не покладати основи - покаяння з мертвих діл та віри в Бога -
<p>2 навчання про хрещення і покладання рук, про воскресіння мертвих і про вічний суд.
<p>3 І це зробимо, якщо Бог дозволить.
<p>4 Бо неможливо, щоб ті, що раз просвітилися, і скуштували небесного дару, і стали учасниками Святого Духа,
<p>5 і скуштували добра Божого слова та сили майбутнього віку, -
<p>6 відпали; знову обновлялися до покаяння - і вдруге розпинали та зневажали в собі Божого Сина!
<p>7 Бо земля, що напилася дощу, що часто її окропляє, - яка родить добре зілля тим, які її обробляють, - одержує благословення від Бога.
<p>8 А та, що зростила терня і бур'ян, - непотрібна і близька до прокляття, її кінець - спалення.
<p>9 Улюблені, ми певні, що з вами краще і що тримаєтеся спасіння, хоч і так говоримо.
<p>10 Бо Бог не є несправедливий, щоб забути ваше діло і [працю] любови, яку показали ви стосовно його імени, послуживши і служачи святим.
<p>11 Бажаємо ж, щоб кожний із вас виявляв ту саму дбайливість на певність надії аж до кінця,
<p>12 щоб не були ви ледачими, а наслідували тих, що вспадковують обітниці вірою і терпінням.
<p>13 Бог, давши обітницю Авраамові й не маючи ким більшим клястися, - поклявся собою,
<p>14 кажучи: По правді благословляючи, - благословлю тебе і, розмножуючи, - розмножу тебе.
<p>15 Тож бувши терплячим, одержав обітницю.
<p>16 Люди клянуться вищим, - адже клятва для підтвердження є край усякої їхньої незгоди.
<p>17 Тим більше Бог, бажаючи показати спадкоємцям обітниці незмінність свого рішення, склав клятву,
<p>18 щоб у тих двох незмінних речах, у яких неможливо, щоб обманув Бог, - і мали велику втіху ми, які прибігли триматися за теперішню надію.
<p>19 Вона, мов якір для душі, твердий та певний, і входить усередину за внутрішню заслону,
<p>20 куди за нас увійшов предтеча Христос, ставши навіки архиєреєм за чином Мелхиседека. 



<h4>



До євреїв 7
<p>1 Бо цей Мелхиседек, цар Салимський, священик Бога Всевишнього, зустрів був Авраама, коли той повертався з бою з царями, і благословив його;
<p>2 і Авраам виділив йому десятину з усього; він насамперед означає цар справедливости; потім же - і цар Салимський, тобто цар миру, -
<p>3 без батька, без матері, без родоводу, який не має ні початку днів, ані кінця життя; він подібний до Божого Сина і залишається священиком назавжди.
<p>4 Бачите, яким великим є той, кому патріярх Авраам дав десятину найкращої здобичі!
<p>5 Ті з синів Левія, що одержують священство, мають заповідь за законом брати десятину з людей, тобто із своїх братів, хоч і вони з роду Авраама.
<p>6 А той, що не був з їхнього роду, взяв десятину від Авраама, і поблагословив того, що мав обітниці.
<p>7 Без жодної суперечки - менше благословляється більшим.
<p>8 І тут десятини одержують смертні люди, а там - той, про кого свідчать, що він живий.
<p>9 І, так би мовити, через Авраама й Левій, що бере десятини, дав десятину,
<p>10 бо ще не народився від батька, коли його зустрів Мелхиседек.
<p>11 Отже, якби досконалість була через левітське священство, - адже через нього народ одержав закон, - то навіщо треба було, щоб з'явився ще інший священик - за чином Мелхиседека, а не названий за чином Аарона?
<p>12 Це тому, що зі зміною священства, треба, щоб змінився і закон.
<p>13 Бо той, про кого йдеться, належав до іншого племени, з якого ніхто не мав участи в жертівнику.
<p>14 Відомо ж бо, що наш Господь походив з Юди, - а про це плем'я Мойсей нічого не говорив щодо священства.
<p>15 Це стає ще яснішим, коли за подобою Мелхиседека з'являється інший священик,
<p>16 який був таким не за законом тілесної заповіді, але за силою незнищенного життя.
<p>17 Бо свідчить: Ти священик навіки за чином Мелхиседека.
<p>18 Попередня заповідь скасовується через її немічність і некорисність;
<p>19 бо закон нічого не вдосконалив; зміна ж на кращу надію, якою ми наближаємося до Бога.
<p>20 І наскільки це не без клятви, - бо вони стали священиками без клятви,
<p>21 а цей з клятвою через того, хто до ного каже: Поклявся Господь і не розкається, що ти є священиком навіки [за чином Мелхиседека],
<p>22 настільки й Ісус став запорукою кращого заповіту.
<p>23 Тих священиків було багато, бо смерть не давала залишатися їм, -
<p>24 а цей, перебуваючи вічно, має священство нескінченне.
<p>25 Тому, будучи завжди живим, і може завжди спасати тих, що приходять до Бога через нього, щоб заступався за них.
<p>26 Отакого потрібно було нам архиєрея - святого, незлобивого, невинного, відділеного від грішників, вищого від неба;
<p>27 який не має потреби щодня, як архиєреї, приносити жертву спочатку за свої гріхи, а потім за гріхи народу. Бо він це зробив раз, принісши себе.
<p>28 Адже закон велів наставляти архиєреями людей, що мають неміч; а слово клятви, що після закону, поставило навіки досконалого сина.



<h4>



До євреїв 8
<p>1 У тому, про що я веду мову, головним є ось що: маємо такого архиєрея, який сів на небі праворуч престолу величі.
<p>2 Він - служитель святих і шатра правди, яке настановив Господь, а не людина.
<p>3 Бо кожний архиєрей настановляється на те, щоб приносити дари й жертви; тому й потрібно, щоб і цей мав що принести.
<p>4 Коли б він був на землі, то не був би священиком, бо є ті, що приносять дари за законом
<p>5 і які служать образові й тіні небесного, як ото було сказано Мойсеєві, коли мав зробити шатро: Пильнуй, кажу, і зроби все за зразком, який був показаний тобі на горі.
<p>6 А він тепер одержав краще служіння, бо він є посередником кращого заповіту, узаконеного на кращих обітницях.
<p>7 Бо якщо б перший закон був бездоганним, то не шукалося б місця для другого.
<p>8 Докоряючи їм, мовить: Ось надходять дні, мовить Господь, коли з домом Ізраїля і з домом Юди Я укладу Новий Завіт.
<p>9 Не за заповітом, який я уклав був з їхніми батьками того дня, коли взяв я їх за руку, щоб їх вивести з Єгипетської землі. Але оскільки вони порушили мій заповіт, то я їх покинув, каже Господь.
<p>10 А це завіт, який я укладу з домом Ізраїля після тих днів, говорить Господь, - покладу мої закони в їхній розум, напишу їх на їхніх серцях, і буду для них Богом, і вони будуть для мене народом.
<p>11 І кожний не буде навчати свого ближнього й свого брата, кажучи: Пізнай Господа: - бо всі пізнають мене, від малого аж до їхнього великого.
<p>12 Буду бо я милосердий до їхніх несправедливостей і більше не згадаю їхніх гріхів [та їхніх беззаконь].
<p>13 Коли ж мовить новий, то тим самим перший визнає старим; а те, що давніє і старіє, близьке до зітління.



<h4>



До євреїв 9
<p>1 Перший же мав постанови, служби та земну святиню.
<p>2 Бо спочатку було збудоване шатро, в якому були і свічник, і стіл, і хліби принесення, що називається святим.
<p>3 За другою ж заслоною - шатро, що зветься святе святих,
<p>4 що має і золоту кадильницю, і ковчег заповіту, кутий всюди золотом, у якому була золота посудина, що має манну, і палиця Аарона, що розцвіла, і таблиці заповіту.
<p>5 Над ним же - херувими слави, що затінюють вівтар, про які нині не час говорити докладно.
<p>6 Згідно з установленням, до першого шатра постійно входили священики, щоб виконувати служби;
<p>7 до другого - один раз на рік заходив лише архиєрей, - не без крови, яку приносив за себе і за гріхи народу.
<p>8 Святий Дух засвідчує це, що шлях до святині ще не відкритий, коли ще стоїть перше шатро.
<p>9 Воно - образ теперішнього часу, в якому приносяться дари й жертви, що не можуть удосконалити сумління того, хто служить,
<p>10 що тільки в їжі, напоях, різних обмиваннях, оправдання для тіла, - і залишаються аж до часу виправлення.
<p>11 Христос же прийшов як архиєрей майбутніх благ - з більшим, досконалішим, нерукотворним шатром, тобто нетутешнього творення,
<p>12 і не з кров'ю цапів і телят, але з власною кров'ю увійшов він один раз до святині та й набув вічного відкуплення.
<p>13 Бо якщо кров козлів і телят та попіл телиць, коли покроплять, освячує нечистих на очищення тіла, -
<p>14 то наскільки більше кров Христа, який Святим Духом приніс себе незаплямованим Богові, очистить наше сумління від мертвих діл, щоб ми служили живому Богові.
<p>15 І тому він є посередником Нового Завіту, щоб через смерть для відкуплення від прогріхів, у першому Завіті, покликані одержали обітницю вічної спадщини.
<p>16 Бо де заповіт, там має бути смерть заповітника;
<p>17 адже ж заповіт має силу після мертвих, і не має жодної вартости, коли живе заповітник.
<p>18 Отож і перший не був освячений без крови.
<p>19 Адже Мойсей, проголосивши усі заповіді за законом, усім людям узявши кров цапів і телят разом з водою та червоною вовною, з ісопом та й покропив самі ж оті книги, і весь народ,
<p>20 промовляючи: Це кров заповіту, який заповів вам Бог.
<p>21 І шатро, і весь посуд для служіння також окропив кров'ю.
<p>22 І відтоді все за законом очищується кров'ю, і без кровопролиття не буває відпущення.
<p>23 Отож, треба було, щоб образи небесних отак очищалися, а саме небесне - кращими від цих жертвами.
<p>24 Бо Христос не ввійшов до рукотворної святині, яка мала вигляд правдивої, але до самого неба, щоб тепер з'явитися перед Божим обличчям за нас.
<p>25 І не для того, щоб багато разів приносити себе, як ото архиєрей входить до святого щороку з чужою кров'ю, -
<p>26 інакше треба було б йому багато разів терпіти від створення всесвіту. Тепер же з'явився він один раз наприкінці віків, щоб своєю жертвою знищити гріх.
<p>27 І так, як установлено людям один раз умерти, а потім суд, -
<p>28 так і Христос раз приніс себе, щоб узяти гріхи багатьох; вдруге ж з'явиться не задля гріха, тим, що очікують його [з вірою] на спасіння. 



<h4>



До євреїв 10
<p>1 Бо закон, маючи тінь майбутнього добра, а не сам образ речей, тими самими жертвами, які щороку постійно приносяться, не може ніколи вдосконалити тих, що приходять.
<p>2 Інакше вони перестали б приноситися, бо не було б більше жодного відчуття гріхів у тих, які служать і які раз очистилися.
<p>3 Але в них є усвідомлення гріхів щороку,
<p>4 бо неможливо, щоб кров телят і цапів відпускала гріхи.
<p>5 Тому, входячи до світу, каже: Жертви й приношення ти не схотів, але тіло ти дав мені.
<p>6 Всепалення і жертви за гріхи тобі не сподобалися.
<p>7 Тоді я сказав: Ось іду, - на початку книги написано про мене, щоб виконати Боже, твою волю.
<p>8 Сказавши спочатку, що ні жертви, ні приношень, ні всепалень за гріхи, - які згідно з законом приносяться, - не забажав ти і не вподобав собі-
<p>9 потім додав: Ось іду, щоб виконати волю твою. Скасовує він перше, щоб поставити друге.
<p>10 В тій волі ми освячені одноразовим принесенням тіла Ісуса Христа.
<p>11 І кожний священик стоїть щоденно на службі, і багато разів приносить ті самі жертви, які ніколи не можуть скасувати гріхів.
<p>12 Він же, раз принісши жертву за гріхи, завжди сидить праворуч Бога,
<p>13 далі очікуючи, доки його вороги не будуть покладені підніжжям його ніг.
<p>14 Бо одним приношенням він назавжди вдосконалив тих, що освячуються.
<p>15 Свідчить же нам і Святий Дух, згідно із сказаним:
<p>16 Оце і є заповіт, що я його заповідаю їм по тих днях, - мовить Господь. - Дам мої закони в їхні серця, і запишу їх у їхній розум, -
<p>17 і більше не згадаю їхніх гріхів та їхніх беззаконь.
<p>18 А де є відпущення їх, там немає приношення за гріхи.
<p>19 Отож, брати, маємо сміливість заходити до святині кров'ю Ісуса -
<p>20 новою і живою дорогою, яку він відкрив нам заслоною, тобто своїм тілом,
<p>21 і великого архиєрея в Божім домі.
<p>22 Приступаймо ж із щирим серцем, у повноті віри, очистивши серця від недоброго сумління, обмивши тіла чистою водою.
<p>23 Непохитно держімо визнання надії, - бо вірний той, що обіцяв!
<p>24 Будьмо уважні один до одного, заохочуймо до любови та добрих діл;
<p>25 не залишаймо своїх зібрань, як ото деякі ввели у звичку; але заохочуймося, - і тим більше, чим більше бачите, що наближається день.
<p>26 Бо коли ми добровільно грішимо після того, як одержали пізнання правди, то нема більше жертви за гріхи;
<p>27 а є якесь страшне очікування суду і палаючого вогню, що має пожерти противників.
<p>28 Як хто відрікся закону Мойсея, той без милосердя гине при двох або трьох свідках.
<p>29 Зважте, якої гіршої муки заслужить той, хто потоптав Божого Сина, хто не пошанував крови заповіту, якою освятився, хто зневажив Духа ласки?
<p>30 Ми знаємо того, хто сказав: У мене помста - і я відплачу, [говорить Господь]. І знову: Господь судитиме свій народ.
<p>31 Страшна річ - потрапити в руки живого Бога!
<p>32 Згадуйте ж минулі дні, коли ви, просвітившись, зазнали великої боротьби терпінь,
<p>33 бувши або видовищем у зневагах і знущаннях, або ж спільниками тих, що мали таке життя.
<p>34 Ви ж терпіли разом із в'язнями, з радістю приймали розграбування вашого майна, знаючи, що маєте для себе вічне й ліпше майно [на небі].
<p>35 Тож не відкидайте вашої сміливости, бо вона має велику винагороду.
<p>36 Вам потрібна терпеливість, щоб виконати Божу волю і одержати обітницю.
<p>37 Бо ще трохи, - дуже недовго - і прийде той, хто йде, - і не забариться.
<p>38 Праведний мій житиме вірою, а коли відступить, то моя душа не матиме вподобання в ньому.
<p>39 Ми ж не з тих, що відступають на загибель, але з тих, що вірять для спасіння душі. 



<h4>



До євреїв 11
<p>1 Віра ж є підставою для надії, доказом речей, недоступних для споглядання.
<p>2 У ній були засвідчені давні. 
<p>3 Вірою розуміємо, що віки створені Божим словом, тож із невидимого постало видиме.
<p>4 Вірою Авель приніс Богові більшу жертву, ніж Каїн, нею засвідчено, що він є праведником, бо про його дари свідчив Бог; нею він промовляє і після смерти.
<p>5 Вірою Енох був перенесений, щоб не побачив смерти; і його не знайшли тому, що Бог його переніс. Бо перед перенесенням було засвідчено, що він догодив Богові.
<p>6 Без віри неможливо догодити. Тим, що приходять до Бога, треба вірити, що він є, і що винагороджує тих, які його шукають.
<p>7 Вірою Ной, одержавши об'явлення про те, чого ще не бачив, зі страхом зробив корабля для врятування свого дому; чим засудив увесь світ і став спадкоємцем тієї справедливости, яка походить з віри.
<p>8 Вірою Авраам, коли був покликаний іти на місце, яке мав одержати в спадщину, - послухався і пішов, не відаючи, куди йде.
<p>9 Вірою прибув до обіцяної землі, мов до чужої, оселившись під шатрами з Ісааком і Яковом - співспадкоємцями тієї самої обітниці;
<p>10 бо очікував заснування міста з підвалинами, творцем і будівничим якого є Бог.
<p>11 Вірою ж і сама Сарра, бувши неплідною, дістала силу прийняти насіння - і [народила] в похилому віці, бо вважала вірним того, що обіцяв.
<p>12 І тому з одного - й до того ж завмерлого - народилося так багато, - наче зірок на небі, наче піску незліченного край моря.
<p>13 Усі вони повмирали у вірі, не одержавши обітниць, але здалека побачили їх, і привітали, і визнали, що вони є чужинцями і приходьками на землі.
<p>14 Бо ті, що так кажуть, визнають, що шукають батьківщини.
<p>15 І якби пам'ятали те, звідки відійшли, то мали б доста часу повернутися.
<p>16 Нині ж кращого бажають, тобто небесного. Тому Бог не соромиться їх називати себе їхнім Богом: адже він приготував їм місто.
<p>17 Авраам, бувши випробовуваний вірою, привів Ісаака, і маючи обітниці, приніс єдинородного сина,
<p>18 до якого було сказано, що в Ісаакові назветься твоє насіння.
<p>19 Бо він зрозумів, що Бог має силу воскресити з мертвих, тому й одержав його як прообраз.
<p>20 Вірою в майбутнє поблагословив Ісаак Якова та Ісава.
<p>21 Вірою Яків, помираючи, поблагословив кожного з Йосипових синів - і схилився на руків'я своєї палиці.
<p>22 Вірою Йосип, помираючи, нагадував про вихід синів Ізраїля і зробив заповіт про свої кості.
<p>23 Вірою Мойсей, коли народився, то три місяці переховуваний був своїми батьками, бо побачили вони, що дитя гарне, і не злякалися наказу царя.
<p>24 Вірою Мойсей, коли виріс, відмовився називатися сином фараонової доньки;
<p>25 він краще зволив терпіти з Божим народом, ніж мати насолоду дочасного гріха.
<p>26 Він уважав наругу Христа за більше багатство, ніж скарби Єгипту, - бо споглядав винагороду.
<p>27 Вірою покинув Єгипет, не злякавшись гніву царя, бо стояв непохитно, як той, що бачить Невидимого.
<p>28 Вірою справив він Пасху й пролиття крови, щоб той, що вигублював первістків, не доторкнувся до них.
<p>29 Вірою перейшли Червоне море, наче суходіл, на що спокусилися були й єгиптяни, але потонули.
<p>30 Вірою впали єрихонські мури по семиденнім обходженні.
<p>31 Вірою розпусниця Рахав не згинула з невірними, з миром прийнявши розвідників.
<p>32 І що ще скажу? Бо мені не стане часу, як розповідатиму про Гедеона, Варака, Самсона, Ефтая, Давида, Самуїла та про інших пророків,
<p>33 які вірою перемогли царства, вчинили справедливість, одержали обітниці, замкнули лев'ячі пащі,
<p>34 згасили силу вогню, втекли від гострого меча, набули сили в недузі, були сильними у війнах, обернули до втечі полки чужинців.
<p>35 Жінки одержали через воскресіння своїх мертвих; інші ж були закатовані, не одержавши спасіння, щоб мати краще воскресіння.
<p>36 Ще інші зазнали наруги та ран, а також кайданів і в'язниць.
<p>37 Були побиті камінням, були перерізані, вмерли, зарубані мечем, тинялися в овечих і в козячих шкурах - збідовані, знедолені, покривджені.
<p>38 Ті, яких світ не був вартий, тинялися в пустинях, у горах, у печерах, у темних яругах.
<p>39 І всі вони, засвідчені вірою, не одержали обітниці;
<p>40 бо Бог передбачив, для нас щось краще, - щоб вони не без нас одержали досконалість!



<h4>



До євреїв 12
<p>1 Тому й ми, маючи довкола таку велику хмару свідків, відкиньмо всяку гордість та гріх, що нас легко обплутує, терпляче прямуймо до тієї боротьби, що перед нами, -
<p>2 дивлячись на начальника віри й вершителя, на Ісуса, який, замість належної йому радости, перетерпів, не зважаючи на сором, хреста і сів праворуч Божого престолу.
<p>3 Подумайте ж про того, хто від грішників перетерпів таку наругу проти себе, щоб і вам не знемогтися та не впасти своїми душами.
<p>4 Ви ще не боролися до крови, воюючи проти гріха.
<p>5 І забули про нагадування, яке вам, як синам, було сказане: Мій сину, не нехтуй Господніх доган і не падай духом, коли він картає.
<p>6 Бо кого Господь любить, того й карає, і б'є кожного сина, якого приймає.
<p>7 Якщо терпите догани, Бог з вами поводиться, як із синами. Хіба є такий син, якого батько не картає?
<p>8 Якщо ж ви залишилися без картання, якого зазнали всі, тоді ви байстрюки, а не сини.
<p>9 До того ж ми мали батьків, що карали наше тіло, і боялися; то чи не значно більше повинні підкоритися Батькові духів, щоб жити?
<p>10 Ті на короткий час карали нас, коли вважали це за потрібне; а цей - для нашої користи, щоб ми стали учасниками його святости.
<p>11 Бо кожна кара нинішнього часу не вважається радістю, але смутком; згодом же ті, що навчені нею, дістають мирний плід справедливости.
<p>12 Тому випростайте опущені руки й ослаблені коліна,
<p>13 і стежки для ваших ніг зробіть прямими, щоб кульгаве не збочило, але щоб виправилося.
<p>14 Майте мир з усіма і святість, без яких ніхто не побачить Господа.
<p>15 Пильнуйте, щоб ніхто не був позбавлений Божої ласки. Щоб у когось не виріс гіркий корінь та щоб не наробив прикрощів, і ним щоб багато хто не опоганився.
<p>16 Щоб не був хто блудником або нечестивцем, як Ісав, що за одну їжу віддав своє першорідство.
<p>17 Бо ж знайте, що й тоді, як забажав був успадкувати благословення, - був відкинений, бо не знайшов можливости покаятися, хоч слізно його шукав.
<p>18 Бо ви не приступили [до гори], до якої можна доторкнутися, та до палаючого вогню, і хмари, і темряви, і бурі,
<p>19 і звука сурми, і голосу слів, від якого ті, що чули, відмовилися, щоб більше не мовилося до них слово,
<p>20 бо не терпіли того, хто наказував: Коли й звірина доторкнеться до гори, буде побита камінням.
<p>21 І таким страшним було те видіння, що Мойсей сказав: Я жахаюся і тремчу.
<p>22 Але ви приступили до гори Сіон, до міста живого Бога, до небесного Єрусалима, до десятків тисяч ангелів,
<p>23 і торжество собору первістків, записаних на небі, до судді всіх - Бога, і до духів праведників, і досконалих,
<p>24 і до посередника Нового Завіту - Ісуса, і до крови очищення, що краще промовляє від Авелевої.
<p>25 Пильнуйте, - не зрікайтеся того, хто говорить. Бо як не повтікали вони, що зреклися того, хто пророкував на землі, тим більше ми, коли зрікаємося того, хто з неба,
<p>26 і голос якого тоді захитав землю, і який тепер обіцяв кажучи: Ще раз я струсону не тільки землею, але й небом?
<p>27 Оце ще раз означає заміну похитаного як такого, що створене, - аби залишилося тільки непохитне.
<p>28 Тому одержуючи непохитне царство, маємо ласку, якою шанобливо служимо Богові - з побожністю і страхом.
<p>29 Бо наш Бог - це нищівний вогонь.



<h4>



До євреїв 13
<p>1 Нехай утверджується братолюбство.
<p>2 Не забувайте гостинности, бо нею деякі, не знаючи, прийняли ангелів.
<p>3 Пам'ятайте про в'язнів, наче з ними зв'язані; про тих, що терплять, бо й ви самі перебуваєте в тілі.
<p>4 Подружжя в усіх хай буде чесним і ліжко безплямним, розпусників же і перелюбників судитиме Бог.
<p>5 У поведінці будьте не грошолюбні, задоволені тим, що маєте. Бо він сказав: Я тебе не залишу і не відступлю від тебе!
<p>6 Тому ми відважуємося сказати: Господь - мені помічник, і я не злякаюся. Що зробить мені людина?
<p>7 Згадуйте ваших наставників, які проповідували вам Боже слово, і, споглядаючи кінець їхнього життя, наслідуйте віру.
<p>8 Ісус Христос учора, сьогодні і навіки той самий! 
<p>9 Не приставайте до всіляких чужих вчень. Бо добре скріплювати серця ласкою, а не стравами, від яких не мали користи ті, що за ними ходили.
<p>10 Маємо жертівника, з якого не мають права їсти ті, що в шатрі заповіту служать.
<p>11 Бо тіла тих тварин, кров яких архиєрей вносить до святого за гріхи, спалюються поза табором.
<p>12 Тому й Ісус, щоб освятити народ своєю кров'ю, потерпів поза брамою.
<p>13 Тож виходьмо до нього поза табір, несучи його наругу,
<p>14 бо не маємо тут постійного міста, але шукаємо майбутнього.
<p>15 Отож, через нього завжди приносьмо жертву хвали Богові, тобто плід вуст, що прославляють його ім'я.
<p>16 Не забувайте чинити добро, спілкуйтеся, бо такими жертвами догождаєте Богові.
<p>17 Слухайтеся ваших наставників, підкоряйтеся їм, бо вони дбають про ваші душі, як ті, що мають дати звіт. Хай же вони роблять це з радістю, а не із зітханням, бо це для вас не корисне.
<p>18 Моліться за нас, бо надіємося, що маємо добре сумління, в усьому бажаючи поводитися чесно.
<p>19 Особливо ж прошу робити це, щоб я швидше був повернений вам.
<p>20 Бог же миру, що підняв з мертвих кров'ю вічного заповіту великого пастиря овець - нашого Господа Ісуса, -
<p>21 хай удосконалить вас у всякім добрім ділі, щоб виконати його волю, чинячи в вас усе миле для нього - через Ісуса Христа, якому слава на віки віків! Амінь.
<p>22 Прошу ж вас, брати, прийміть слово втіхи. Адже я написав вам коротко.
<p>23 Знайте, що наш брат Тимофій відпущений - і я разом з ним; якщо він незабаром прийде, я вас побачу.
<p>24 Вітайте всіх ваших наставників та всіх святих. Вітають вас ті, що в Італії.
<p>25 Ласка з усіма вами! [Амінь]



