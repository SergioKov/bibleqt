<h2></h2>
<h4>



До галатiв 1
<p>1 Павло, апостол, - не від людей, не через людину, але через Ісуса Христа і Бога Батька, що воскресив його з мертвих, 
<p>2 та всі брати, що зі мною, - до церков галатійських:
<p>3 ласка й мир вам від Бога Батька і від нашого Господа Ісуса Христа,
<p>4 який віддав самого себе за наші гріхи, щоб визволити нас від теперішнього лукавого віку, за волею Бога, нашого Батька,
<p>5 якому слава на віки вічні, амінь!
<p>6 Дивуюся, що ви так швидко залишаєте того, хто покликав вас Христовою ласкою і переходите до іншої благовістки,
<p>7 втім, вона не є інша, але є деякі, що баламутять вас і хочуть змінити благовість Христову.
<p>8 Але якби й ми чи сам ангел з неба благовістили вам інше, ніж те, що ми вам благовістили, - хай буде анатема!
<p>9 Як ми раніше сказали, - я і тепер знову кажу: коли вам хто благовістить щось інше, ніж те, що ви одержали, - хай буде анатема!
<p>10 Чи тепер шукаю я ласки від людей, чи від Бога? Або чи намагаюся догодити людям? Якби я і досі догоджав людям, то не був би рабом Христовим.
<p>11 Повідомляю вас, брати, що Євангелія, яку я вам звістив, - вона не від людей.
<p>12 Бо я не одержав її і не навчився від людини, але - через об'явлення Ісуса Христа!
<p>13 Ви чули про моє життя колись у юдействі, що я дуже переслідував Божу Церкву і руйнував її;
<p>14 я досяг у юдействі більших успіхів, ніж багато ровесників мого роду, бувши запеклим прихильником моїх батьківських передань.
<p>15 Коли ж Бог, що вибрав мене з лона моєї матері і покликав своєю ласкою, уподобав
<p>16 об'явити в мені Сина Свого, щоб я благовістив його між поганами, - я не став одразу радитися з тілом і кров'ю,
<p>17 і не пішов до Єрусалима, до тих, що переді мною були апостолами, - але пішов до Аравії і знову повернувся до Дамаска.
<p>18 Потім, по трьох роках, пішов я до Єрусалима, щоб побачити Кифу, і перебув у нього днів п'ятнадцять.
<p>19 Когось іншого з апостолів я не бачив, крім Якова - брата Господнього.
<p>20 А те, що пишу вам, - перед Богом, не лукавлю.
<p>21 Потім я прийшов у землі Сирії та Килікії.
<p>22 Христові Церкви в Юдеї не знали мене особисто.
<p>23 Вони тільки чули, що: Той, який колись переслідував, тепер благовістить віру, яку раніше нищив.
<p>24 І прославляли через мене Бога.



<h4>



До галатiв 2
<p>1 Потім, по чотирнадцятьох роках, я знову прибув до Єрусалима з Варнавою, взявши з собою і Тита.
<p>2 Ходив, як мені було об'явлено, - і там виклав їм благу звістку, яку проповідую поганам, особливо видатним, аби часом не трудитися марно тепер, чи трудився раніше.
<p>3 Але й Тит, що був зі мною, бувши греком, не був примушений обрізатися.
<p>4 А щодо фальшивих братів, які прийшли підглядати за нашою свободою, що маємо в Ісусі Христі, аби нас поневолити, -
<p>5 то ми їм ні на мить не піддалися, щоб правда благої вістки збереглася у вас.
<p>6 Стосовно ж тих, які вважають себе великими, якими вони колись були, мені на тому зовсім не залежить: Бог не дивиться на обличчя людини! Ті, що вважають себе чимось, мені нічого не додали.
<p>7 Навпаки, дізнавшись, що мені довірена була блага вістка між поганами, як і Петрові - між обрізаними,
<p>8 бо той, хто допоміг Петрові бути апостолом між обрізаними, допоміг і мені - між поганами,
<p>9 та пізнавши дану мені ласку, Яків, Кифа й Іван, що вважаються стовпами, подали мені й Варнаві правиці спільноти, щоб ми ішли до поган, а вони - до обрізаних;
<p>10 аби лиш ми пам'ятали про вбогих, що, власне, я і намагався робити.
<p>11 Коли ж Кифа прийшов до Антіохії, я особисто протиставився йому, бо заслужив на докір.
<p>12 Ще до того, як деякі прийшли від Якова, він трапезував разом з поганами. Коли ж ті надійшли, став сторонитися і відмежовуватися, боячись обрізаних.
<p>13 Лицемірили з ним й інші юдеї, так що й Варнава пристав був до їхнього лицемірства.
<p>14 Але коли я побачив, що вони не вірно ходять у правді благовістя, то прилюдно сказав Кифі: Якщо ти, юдей, живеш по-поганському, а не по-юдейському, то нащо змушуєш поган жити по-юдейському?
<p>15 Ми з природи юдеї, а не грішники з поган.
<p>16 Пізнавши, що людина не може бути виправдана ділами закону, але тільки вірою в Ісуса Христа, ми повірили в Ісуса Христа, щоб виправдатися вірою Христовою, а не ділами закону. Бо жодна людина не виправдається ділами закону.
<p>17 Якщо, шукаючи виправдання в Христі, ми й самі виявилися грішниками, то невже Христос є слугою гріха? Цілковито ні!
<p>18 Бо коли я знову будую те, що знищив, то роблю себе злочинцем.
<p>19 Через закон я помер для закону, щоб жити для Бога. Я розіп'явся з Христом.
<p>20 Живу вже не я, а живе в мені Христос. А коли тепер живу в тілі, то живу вірою в Божого Сина, що полюбив мене і віддав себе за мене.
<p>21 Не відрікаюся від Божої ласки. Бо якщо справедливість - через закон, то Христос помер даремно.



<h4>



До галатiв 3
<p>1 О, нерозумні галати! Хто вас спокусив [не коритися правді], - адже перед вашими очима був образ Ісуса Христа розіп'ятого?
<p>2 Одне хочу від вас довідатися: чи ви через діла закону дістали Духа, чи від слухання віри?
<p>3 Чи вже настільки ви нерозумні, що зачавши Духом, тепер кінчаєте тілом?
<p>4 Як багато ви натерпілися, - і невже все надаремно? О, коли б лише надаремно!
<p>5 Той, що дає вам Духа і робить чуда серед вас, - чи робить він це ділами закону чи слуханням віри?
<p>6 Авраам повірив Богові, - і це зараховано йому за праведність.
<p>7 Зрозумійте, що ті, хто від віри, - сини Авраамові.
<p>8 Бо Писання, передбачивши, що Бог через віру виправдає поган, благовістило Авраамові, що: В тобі благословляться всі народи.
<p>9 Тому ті, що з віри, будуть благословенні з вірним Авраамом.
<p>10 А ті, що живуть за ділами закону, є під прокляттям; написано, що проклятий кожний, хто не дотримується всіх приписів книги закону, щоб їх виконувати.
<p>11 А що законом ніхто не виправдовується перед Богом, то це ясно, бо праведник житиме вірою.
<p>12 Закон же не від віри, але хто виконує його, той житиме ним.
<p>13 Христос відкупив нас від прокляття закону, ставши за нас прокляттям. Бо написано: Проклятий кожний, хто висить на дереві, -
<p>14 щоб благословення Авраама поширилося на поган у Христі Ісусі, щоб ми одержали обітницю Духа через віру.
<p>15 Брати, кажу вам по-людському: навіть затвердженого людьми Завіту ніхто не відкидає і нічого не додає до нього.
<p>16 Авраамові ж і його нащадкам були дані обітниці. Не сказано, що нащадкам, наче про багатьох, але наче про одного: і твоєму насінню, яким є Христос.
<p>17 Я кажу, що попередньо ствердженого Богом Завіту про Христа, - закон, що прийшов по чотириста тридцяти роках, не відкидає так, щоб скасувати обітницю.
<p>18 Бо коли б спадщина виходила від закону, то не було б обітниці. Авраамові ж Бог подарував через обітницю.
<p>19 То навіщо закон? Він був даний через злочини, аж доки не вродить насіння, якому дана обітниця, проголошена через ангелів рукою посередника.
<p>20 Але посередник не є для одного, тоді як Бог один.
<p>21 То що, може, закон проти Божих обітниць? Цілковито ні! Бо якби був даний закон, здатний оживляти, тоді й праведність була б від закону.
<p>22 Але Писання замкнуло все під гріхом, щоб обітниця від віри в Ісуса Христа була дана тим, які вірують.
<p>23 А поки прийшла віра, ми були бережені законом, замкнені до приходу об'явлення віри.
<p>24 Тому закон був нам вихователем до Христа, щоб ми виправдалися вірою.
<p>25 Щойно прийшла віра, як ми вже не потребуємо вихователя.
<p>26 Бо ви всі - Божі сини через віру в Ісуса Христа.
<p>27 Бо ви, що в Христа христилися, - в Христа зодягнулися.
<p>28 Нема ні юдея, ні поганина; нема раба, ні вільного, нема чоловічого роду, ні жіночого: всі ви є одним в Ісусі Христі.
<p>29 Якщо ви Христові, то ви є насінням Авраамовим, спадкоємцями згідно з обітницею.



<h4>



До галатiв 4
<p>1 Тож кажу я: доки спадкоємець малолітній, він нічим не відрізняється від раба, хоч і є паном усього.
<p>2 Але він - під опікунами й управителями до часу, призначеного батьком.
<p>3 Так й ми, доки були дітьми, то були поневолені природними стихіями світу.
<p>4 Коли ж виповнився час, Бог послав свого Сина, що народився від жінки, який є під законом,
<p>5 аби викупити тих, що під законом, щоб ми одержали усиновлення.
<p>6 Оскільки ви є синами, то Бог послав у наші серця Духа свого Сина, що кличе: Авва, Батьку!
<p>7 Тому вже ти не раб, а син; а коли син, то й спадкоємець Божий [через Христа].
<p>8 Але тоді, не знаючи Бога, ви служили тим, що за природою не є богами.
<p>9 Тепер же, пізнавши Бога, - радше, як Бог вас пізнав, - навіщо знову повертаєтеся до немічних і слабких стихій, яким хочете знову, як і колись, служити?
<p>10 Ви уважно стежите за днями й місяцями, за порами й роками.
<p>11 Боюся за вас: чи не марно я трудився для вас?
<p>12 Прошу вас, брати: будьте, як я, бо я такий же, як ви. Нічим ви мене не образили.
<p>13 Знаєте, хоч я в немочі тіла звіщав вам раніше благу вістку,
<p>14 але ви моєю тілесною спокусою не погордували, не відштовхнули мене, а прийняли мене як Божого ангела, як Ісуса Христа.
<p>15 Куди поділося ваше блаженство? Свідчу вам, що якби було можливим, то ви вирвали б свої очі й дали б мені.
<p>16 Тому чи ворогом став я вам, кажучи вам правду?
<p>17 Не на добро ревнують вони вас, але хочуть вас відлучити, щоб ви їх ревнували.
<p>18 Добре ревнувати за добро завжди, а не тільки тоді, коли я присутній у вас.
<p>19 Діти мої, я знову потерпаю за вас, доки не відобразиться в вас Христос.
<p>20 Хотів би я бути з вами сьогодні та змінити свою мову, бо не знаю, що з вами робити.
<p>21 Скажіть мені ви, що хочете бути під законом: хіба ви не чули закону?
<p>22 Адже написано, що Авраам мав двох синів - одного від рабині, другого від вільної.
<p>23 Але той, що від рабині, народився тілесно, а той, що від вільної, - за обітницею.
<p>24 Розуміти це треба інакше, бо це - два Завіти: один із Синайської гори Агар, що родить у рабство.
<p>25 Агар - це гора Синай в Аравії, відповідає теперішньому Єрусалимові, що перебуває в рабстві разом зі своїми дітьми.
<p>26 А горішній Єрусалим - вільний, він є матір'ю для [всіх] нас.
<p>27 Бо написано: Звеселися, неплідна, що не родила! Вибухни радістю, заклич ти, що в пологах не корчилася; бо набагато більше дітей у покинутої, ніж у тієї, що має чоловіка!
<p>28 Ви ж, брати, є дітьми обітниці за Ісааком.
<p>29 Але як тоді народжений тілесно переслідував духовного, так і тепер.
<p>30 А що каже Писання? - Прожени рабиню та її сина, бо син рабині не буде спадкоємцем нарівні з сином вільної.
<p>31 Отож, брати, ми діти не рабині, а вільної.



<h4>



До галатiв 5
<p>1 Христос визволив нас для волі, - тож стійте і не піддавайтеся знову під ярмо рабства.
<p>2 Ось я, Павло, кажу вам: коли обрізаєтеся, Христос вам нічим не допоможе.
<p>3 Свідчу також кожному чоловікові, який обрізується, що він є боржником щодо виконання всього закону.
<p>4 Відпали ви від Христа, - ви, що законом виправдуєтеся; відпали ви від ласки!
<p>5 Ми ж духом очікуємо з віри - виправдання надії.
<p>6 Бо в Христі Ісусі нічого не важить ні обрізання, ні необрізання, а тільки віра, що діє через любов.
<p>7 Бігли ви добре; хто заборонив вам коритися правді?
<p>8 Переконання не від того, хто вас покликав.
<p>9 Трохи розчини квасить усе тісто.
<p>10 Я надіюся щодо вас у Господі, що ви не думатимете інакше. Той, що баламутить вас, - зазнає осуду, хоч би хто він був.
<p>11 Чому, брати, мене переслідують, коли я і тепер проповідую обрізання? Адже тоді спокуса хреста припинилася.
<p>12 О, щоб відкинені були ті, що баламутять вас!
<p>13 Ви, брати, покликані до свободи. Тільки б свобода ваша не стала причиною жити тілесно; ви ж любов'ю служіть один одному!
<p>14 Бо весь закон міститься в одному слові, в тому: Полюбиш свого ближнього, як себе самого.
<p>15 Коли ж один одного гризете і їсте, то глядіть, щоб ви не проковтнули один одного.
<p>16 Кажу: робіть усе згідно з духом - і не вчините тілесних пожадливостей.
<p>17 Бо тіло бажає противного духові, а дух - противного тілу, вони супротивні одне одному, щоб ви не чинили того, чого хочете.
<p>18 Коли ж вас дух провадить, то ви не під законом.
<p>19 Учинки тіла очевидні: це є [перелюб], розпуста, нечистота, безсоромність,
<p>20 ідолослужіння, чарування, ворожнечі, сварки, ревнощі, лють, гнів, суперечки, єресі,
<p>21 заздрощі, пияцтво, гульня і тощо. Попереджаю вас, як і раніше попереджав: хто таке чинить, Божого Царства не успадкує.
<p>22 Плід духа є любов, радість, мир, терплячість, доброта, милосердя, віра,
<p>23 лагідність, стриманість. На таких нема закону!
<p>24 А ті, що є Ісусові Христові, - вони розп'яли тіло з його пристрастями та пожадливостями.
<p>25 Коли живемо духом, то духом і ходімо.
<p>26 Не ставаймо марнославними, не дражнімо одне одного, не заздрімо одне одному!



<h4>



До галатiв 6
<p>1 Брати, якщо і впаде людина в якийсь прогріх, то ви, духовні, виправляйте такого духом лагідности, кожен оберігаючи й себе, щоб і ти не спокусився.
<p>2 Носіть тягарі одне одного, і таким чином виконаєте закон Христовий.
<p>3 Бо коли хто думає, що він є щось, бувши нічим, то себе ошукує.
<p>4 Хай кожний випробовує своє діло, і тільки тоді в собі матиме похвалу, а не перед іншими.
<p>5 Бо кожний нестиме власний тягар.
<p>6 Той, що навчається слова, хай ділиться всім добром із тим, хто його навчає.
<p>7 Не впадайте в оману: Бог осміяний бути не може. Що лиш людина посіє, те й пожне.
<p>8 Бо хто сіє до свого тіла, - пожне з тіла зітління; а хто сіє для духа, - пожне від духа вічне життя.
<p>9 Роблячи добро, не втрачаймо запалу, бо свого часу пожнемо, якщо не ослабнемо.
<p>10 Тож поки маємо час, робімо добро для всіх, найперше для тих, які рідні у вірі.
<p>11 Бачте, якими великими літерами написав я вам своєю рукою!
<p>12 Ті, що прагнуть хвалитися тілом, змушують вас обрізатися, щоб не бути переслідуваними за хрест Христа.
<p>13 Ті, що обрізуються, самі закону не дотримують, але хочуть вас обрізати, щоб через ваше тіло дістати для себе похвалу.
<p>14 А я не бажаю похвали, - хіба тільки хрестом Господа нашого Ісуса Христа, в якому для мене весь світ розп'явся, а я - для всього світу.
<p>15 Бо [в Ісусі Христі] не має значення ні обрізання, ні необрізання, але нове створіння.
<p>16 І для всіх, що дотримують цього правила, - на них хай буде мир і ласка, і на Божого Ізраїля.
<p>17 Утім, хай ніхто мене не турбує, бо я ношу на моєму тілі рани [Господа] Ісуса.
<p>18 Ласка нашого Господа Ісуса Христа - з вашим духом, брати! Амінь.



