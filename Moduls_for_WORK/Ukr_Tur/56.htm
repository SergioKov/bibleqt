<h2></h2>
<h4>



1-е Петра 1
<p>1 Петро, апостол Ісуса Христа, - вибраним переселенцям розсіяння: Понту, Галатії, Кападокії, Азії і Витинії,
<p>2 за передбаченням Бога Батька, в освяченні Духа, на покору й окроплення кров'ю Ісуса Христа, хай вам примножиться ласка й мир!
<p>3 Благословенний Бог і Батько нашого Господа Ісуса Христа, що зі свого великого милосердя народив нас до живої надії воскресінням із мертвих Ісуса Христа,
<p>4 до нетлінної, непорочної і нев'янучої спадщини, збереженої на небі для вас,
<p>5 які силою Божою збережені вірою на спасіння, - воно готове об'явитися останнього часу.
<p>6 З того радійте, навіть якщо тепер належить бути трохи засмученими всілякими напастями,
<p>7 щоб випробування вашої віри, набагато ціннішої від золота, - яке гине, хоч і гартується вогнем, - було на похвалу, і славу, і честь в об'явленні Ісуса Христа.
<p>8 Ви його любите, не бачивши, віруєте в нього, не споглядаючи нині, радієте невимовною і преславною радістю,
<p>9 бо досягаєте мети вашої віри - спасіння душ!
<p>10 Про це спасіння розвідували та допитувалися пророки, які провіщали ласку для вас.
<p>11 Вони досліджували, на котрий чи на який час вказував Христовий Дух у них, наперед свідчачи про Христові страждання і славу, що настане після цього.
<p>12 Їм відкрито було, що не для себе самих, а для нас служило це, що тепер сповіщено вам через благовісників Святим Духом, посланим з неба, на що бажають поглянути ангели.
<p>13 Тому, підперезавши стегна свого розуму, бувши тверезі, цілком сподівайтеся на ласку, що приноситься вам через об'явлення Ісуса Христа.
<p>14 Як діти послуху, не потураючи попереднім вашим пристрастям за часу незнання,
<p>15 але як той, що покликав вас святий, будьте й самі святими в усім житті,
<p>16 бо написано: Будьте святі, як я святий.
<p>17 І коли Батьком звете того, хто нелицемірно судить кожного за вчинок, у страху проводьте час вашого життя,
<p>18 знаючи, що ви були відкуплені від марного вашого життя, переданого батьками, нетлінним сріблом або золотом,
<p>19 а дорогоцінною кров'ю Христа, як непорочного й чистого ягняти,
<p>20 передбаченого ще перед створенням світу; але з'явився задля вас останнім часом.
<p>21 Через нього ви повірили в Бога, який підняв його з мертвих і дав йому славу, щоб ваша віра й надія була на Бога.
<p>22 Очистіть [духом] ваші душі послухом правді, на нелицемірне братерство, ревно й щиросердо любіть одне одного;
<p>23 бо відроджені ви не з тлінного насіння, а з нетлінного, - живим Божим словом, яке існує [вічно].
<p>24 Бо кожне тіло - немов трава, і всяка слава людини - як цвіт трави: висохла трава - і цвіт [її] відпав.
<p>25 А слово Господнє існує вічно. А це те слово, яке сповіщене вам у Євангелії.



<h4>



1-е Петра 2
<p>1 Отож, відкладіть усяку злобу, і всіляку оману й лицемірство, і заздрість та всі обмови,
<p>2 і як новонароджені немовлята, полюбіть духовне щире молоко, щоб на ньому ви виросли для спасіння;
<p>3 бо ви спробовали, що Господь добрий.
<p>4 Приходьте до нього - живого коштовного каменя - знехтуваного людьми, але вибраного Богом.
<p>5 І ви самі, мов живе каміння, будуйтеся на духовний дім, на святе священство, щоб принести духовні жертви, приємні Богові, через Ісуса Христа.
<p>6 Бо написано в Писанні: Ось, кладу на Сіоні камінь наріжний, вибраний, коштовний, і хто вірить у нього, не буде осоромлений.
<p>7 Отже, вам, що віруєте, - честь; а тим, хто не вірує, - камінь, що його знехтували будівничі; він став наріжним:
<p>8 і каменем спотикання, і каменем спокуси. Вони спотикаються, не вірячи в слово; на це вони й призначені.
<p>9 А ви - рід вибраний, царське священство, святий народ, обраний народ, щоб звіщати чесноти того, хто вас покликав із темряви до дивовижного його світла.
<p>10 Ви, що колись були не народ, а тепер Божий народ, ви що колись були непомилувані, а тепер помилувані.
<p>11 Любі, благаю вас, як чужинців і мандрівників, стримуватися від тілесних хтивостей, що воюють проти душі,
<p>12 добре проводити своє життя між поганами, щоб за те, за що вас обмовляють, мов злочинців, - побачивши добрі діла, прославили Бога в день відвідин.
<p>13 Підкоріться, [отже], всякому людському створінню задля Господа, - чи цареві, як володареві,
<p>14 чи правителям, як від нього посланим для карання злочинців, та для похвали доброчинцям.
<p>15 Бо така Божа воля, щоб, роблячи добро, приборкувати нерозсудливість немудрих людей,
<p>16 як вільні, а не як ті, що мають волю за покривало для злоби; але як раби Божі.
<p>17 Шануйте всіх, любіть братів, бійтеся Бога, поважайте царя.
<p>18 Раби, коріться панам із повним страхом, а не тільки добрим та лагідним, а й прикрим.
<p>19 Бо це любе [Богові], коли хто через сумління задля Бога терпить скорботи, страждаючи несправедливо.
<p>20 Бо яка похвала, якщо кари зазнаєте за провини? Але коли терпите й переносите, роблячи добро, це любе Богові.
<p>21 На це ви були покликані, тому що й Христос потерпів за нас, полишивши нам приклад, щоб ми ішли Його слідами.
<p>22 Він не вчинив гріха, і не знайдено омани в його вустах;
<p>23 Він, коли був лихословлений, не лихословив, страждаючи не погрожував, а передавав тому, хто судить справедливо.
<p>24 Він сам своїм тілом підніс наші гріхи на дерево, щоб ми, вмерши для гріхів, жили для справедливости; Його ж ранами ви одужали.
<p>25 Бо ви були як заблукані вівці, а тепер повернулися до пастиря і наставника ваших душ.



<h4>



1-е Петра 3
<p>1 Також дружини хай підкоряються своїм чоловікам, щоб і ті деякі, хто не кориться слову, були охоплені й без слова поведінкою жінки,
<p>2 побачивши ваше чисте життя в страхові.
<p>3 А окрасою їм хай буде не зовнішнє - не заплітання волосся та навішування золота або прикрашання одягу,
<p>4 а втаємничена людина серця, в нетлінні лагідного й мовчазного духа, що є дорогоцінним перед Богом.
<p>5 Бо так колись і святі жінки, що надіялись на Бога, прикрашали себе, підкоряючись своїм чоловікам.
<p>6 Так Сарра слухала Авраама, називаючи його паном; а ви її діти, коли робите добро й не лякаєтеся жодного страху.
<p>7 Чоловіки, так само робіть, живучи разом із дружинами по-розумному, як із слабшими жіночими посудинами, виявляючи їм шану як співспадкоємцям ласки життя, щоб не було перешкоди вашим молитвам.
<p>8 Нарешті, всі будьте однієї думки, співчутливі, братолюбні, милосерді, покірливі,
<p>9 не платячи злом за зло, або лайкою за лайку, а навпаки - благословляйте, [знаючи], що ви були покликані на те, щоб успадкувати благословіння.
<p>10 Бо хто хоче життя любити й бачити добрі дні, хай береже [свій] язик від зла та вуста від лукавої мови;
<p>11 хай ухиляється від зла й чинить добро, хай шукає миру та його тримається.
<p>12 Бо очі Господні - до праведних, а його вуха звернені до їхньої молитви; обличчя ж Господнє проти тих, що роблять зло.
<p>13 І хто заподіє вам зло, коли ви будете ревнителями добра?
<p>14 А коли й терпите за справедливість, то ви блаженні. Страху ж їхнього не лякайтеся і не тривожтеся!
<p>15 А Господа ж Христа святіть у ваших серцях, готові завжди будьте до відповіді кожному, хто питає вас про вашу надію,
<p>16 але з лагідністю і страхом, маючи добре сумління, щоб тим, у чому обмовляють [вас як злочинців], були посоромлені наклепники вашого доброго життя в Христі.
<p>17 Бо краще, коли того хоче воля Божа, страждати, чинячи добро, ніж чинити зло.
<p>18 Бо й Христос один раз за гріхи постраждав, праведник за неправедників, щоб привести вас до Бога; убитий тілом, але оживлений духом,
<p>19 яким Він і тим духам, що були у в'язниці, зійшовши, проповідував.
<p>20 Тим, що колись противилися, як їх чекало Боже довготерпіння за Ноєвих днів, коли він будував ковчег, у якому мало, всього вісім душ, урятувалося від води.
<p>21 Його прообраз тепер і вас спасає: це хрещення, тобто не позбуття тілесної нечистоти, але прохання доброго сумління до Бога через воскресіння Ісуса Христа,
<p>22 який, зійшовши на небо, перебуває праворуч Бога, і якому підкорилися ангели, і влади, і сили.



<h4>



1-е Петра 4
<p>1 Отже, Христос потерпів [за вас] тілом, і ви озбройтеся тією думкою, бо той, хто потерпів тілом, перестав грішити;
<p>2 щоб решту часу в тілі жити вже не за людською пристрастю, а за Божою волею.
<p>3 Бо вистачає минулого часу [життя], коли ви виконували волю поган, ходячи в нечистотах, у хтивостях, пияцтві, в пристрастях, у гулянках та в огидних Богові службах ідолам.
<p>4 Вони з того дивуються, що ви не сходитеся на те багно розпусти, й ганьблять.
<p>5 Вони дадуть відповідь тому, хто готовий судити живих і мертвих.
<p>6 На те бо й мертвим благовістилося, щоб вони прийняли суд тілом, по-людському, а жили по-Божому, духом.
<p>7 Усьому ж кінець наблизився. Будьте, отже, мудрі й пильні в молитвах!
<p>8 [А] передусім майте щиру любов до себе, бо любов покриває багато гріхів.
<p>9 Будьте гостинні одне до одного без нарікань,
<p>10 служіть одне одному - кожен тим даром, який одержав, наче добрі домоврядники всілякої Божої ласки.
<p>11 Коли хто говорить, - хай говорить, як Божі слова; коли хто служить, - хай служить, наче б від сили, яку дав йому Бог, - щоб у всьому славився Бог через Ісуса Христа, якому слава і влада на віки вічні, амінь.
<p>12 Улюблені, не дивуйтеся з пожежі, що є у вас для вашого випробування - немовби якомусь сторонньому випадкові;
<p>13 але радійте, бо ви є учасниками Христового терпіння, щоб і в з'явленні його слави ви зраділи й звеселилися.
<p>14 Ви блаженні, коли вас ганблять за Христове ім'я, бо на вас спочиває Божий Дух слави. [Ними, отже, гудиться, а вами прославляється].
<p>15 Ніхто з вас хай не постраждає як убивця, або як злодій, або як злочинець, або як той, що встряє в чужі справи.
<p>16 А коли - як християнин - то хай не соромиться, але хай прославляє Бога в цьому імені.
<p>17 Бо час розпочати суд від Божого дому, а коли розпочнеться перше з нас, то який кінець тих, що противляться Божій Євангелії?
<p>18 І коли праведник ледве спасається, то де з'явиться безбожний та грішний?
<p>19 Тому й ті, що терплять згідно з Божою волею, хай передадуть свої душі в доброчинності йому, як вірному Творцеві.



<h4>



1-е Петра 5
<p>1 Бувши старцем і свідком Христових страждань, спільником слави, що має з'явитися, благаю старців, які є між вами:
<p>2 пасіть те Боже стадо, що є у вас, наглядайте не з примусу, але добровільно, по-Божому; не задля нікчемного зиску, а ревно;
<p>3 не як ті, що панують над спадком, але будьте прикладом для стада;
<p>4 і коли з'явиться Архипастир, - одержите нев'янучий вінець слави.
<p>5 Також молоді - коріться старшим. А всі майте покору одні до одних, тому що Бог гордим противиться, а покірним дає ласку.
<p>6 Тож покоріться під міцну Божу руку, щоб він вас підняв свого часу.
<p>7 Покладіть на нього всю вашу журбу, бо він дбає про вас.
<p>8 Будьте тверезі, пильнуйте. Ваш ворог - диявол - ходить і рикає, мов лев, шукаючи, кого б зжерти.
<p>9 Йому ж противтеся, міцними в вірі, знаючи, що ті ж самі страждання трапляються і вашим братам по світу.
<p>10 А Бог усякої ласки, що покликав вас до своєї вічної слави в Ісусі Христі, хай удосконалить [вас], як трохи потерпите; хай упевнить, хай зміцнить, хай твердо поставить!
<p>11 Йому [слава і] влада на віки [вічні] віки, амінь.
<p>12 Коротко, як гадаю, написав я вам через вірного брата Силуяна, закликаючи й засвідчуючи, що це правдива Божа ласка, в якій ви стоїте.
<p>13 Вітає вас співвибрана церква, яка у Вавилоні, та мій син Марко.
<p>14 Вітайте одне одного поцілунком любови. Мир усім вам у Христі [Ісусі, амінь].



