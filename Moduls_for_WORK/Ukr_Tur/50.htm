<h2></h2>
<h4>



Вiд Матвiя 1
<p>1 Книга родоводу Ісуса Христа, Сина Давидового, Сина Авраамового.
<p>2 Авраам породив Ісаака. Ісаак породив Якова. Яків породив Юду і братів його.
<p>3 Юда породив Фареса і Зару від Тамари. Фарес породив Есрома. Есром породив Арама.
<p>4 Арам породив Амінадава. Амінадав породив Наассона. Наассон породив Салмона.
<p>5 Салмон породив Вооза від Рахави. Вооз породив Овида від Рути. Овид породив Єссея.
<p>6 Єссей породив царя Давида. Давид же [цар] породив Соломона від дружини Урія.
<p>7 Соломон породив Ровоама. Ровоам породив Авію. Авія породив Асафа.
<p>8 Асаф породив Йосафата. Йосафат породив Йорама. Йорам породив Озію.
<p>9 Озія породив Йоатама. Йоатам породив Ахаза. Ахаз породив Єзекію.
<p>10 Єзекія породив Манасію. Манасія породив Амоса. Амос породив Йосію.
<p>11 Йосія породив Єхонію та його братів під час вавилонського переселення.
<p>12 А по вавилонськім переселенні Єхонія породив Салатиїла. Салатиїл породив Зоровавеля.
<p>13 Зоровавель породив Авіюда. Авіюд породив Еліякима. Еліяким породив Азора.
<p>14 Азор породив Садока. Садок породив Ахима. Ахим породив Еліюда.
<p>15 Еліюд породив Елеазара. Елеазар породив Маттана. Маттан породив Якова.
<p>16 Яків породив Йосипа, чоловіка Марії, від якої народився Ісус, названий Христом.
<p>17 Усіх же поколінь від Авраама до Давида було чотирнадцять поколінь; і від Давида до вавилонського переселення - чотирнадцять поколінь; і від вавилонського переселення до Христа - ще чотирнадцять поколінь.
<p>18 Народження ж Ісуса Христа було так. Як Його мати Марія була заручена з Йосипом, виявилося, перш ніж вони зійшлися, що вона мала в лоні від Святого Духа.
<p>19 А Йосип, її чоловік, будучи праведним і не бажаючи її ославити, вирішив потайки відпустити її.
<p>20 Щойно він це подумав, як ось Господній ангел з'явився йому уві сні, кажучи: Йосипе, сину Давидів, не бійся прийняти дружину твою: бо зачате в ній є від Святого Духа.
<p>21 Вона ж народить Сина, і назвеш Його ім'ям Ісус, бо Він спасе свій народ від його гріхів.
<p>22 Це ж усе сталося, щоб збулося Господнє слово до пророка, який говорить: 
<p>23 Ось, діва матиме в лоні і народить Сина, і дадуть Йому ім'я Емануїл, що означає: З нами Бог.
<p>24 А Йосип, уставши від сну, зробив так, як наказав йому Господній ангел, і прийняв свою дружину;
<p>25 і не спізнав її доти, доки не породила Сина свого [першонародженого], і назвав Його Ісусом.



<h4>



Вiд Матвiя 2
<p>1 Коли ж Ісус народився у Вифлеємі юдейськім за днів царя Ірода, то мудреці прийшли зі сходу до Єрусалима, кажучи:
<p>2 Де Цар юдейський, що народився? Бо ми бачили Його зірку на сході і прийшли Йому поклонитися.
<p>3 Почувши це, цар Ірод злякався, а з ним і увесь Єрусалим;
<p>4 і зібравши всіх архиєреїв та книжників народу, випитував у них, де б мав народитися Христос.
<p>5 Вони ж сказали йому: у Вифлеємі юдейськім, бо так написано пророком:
<p>6 І ти, Вифлеєме, земле Юди, нічим не менший від інших володінь Юди; бо з тебе вийде вождь, який пастиме мій народ Ізраїлю.
<p>7 Тоді Ірод, потайки прикликавши мудреців, випитав їх про час, коли з'явилася зірка,
<p>8 і, пославши їх до Вифлеєма, сказав: Ідіть і докладно випитайте про Дитя; коли ж знайдете Його, сповістіть мене, щоб і я пішов та поклонився Йому.
<p>9 Вислухавши царя, вони пішли; і ось зірка, яку побачили на сході, йшла перед ними, доки не стала над місцем, де було Дитя.
<p>10 Побачивши зірку, вони надзвичайно зраділи.
<p>11 І увійшовши до хати, побачили Дитя з Марією, Його матір'ю. Впавши на коліна, поклонилися Йому і, відкривши свої скарби, піднесли Йому дари - золото, ладан та миро.
<p>12 І одержавши вві сні вістку, щоб не поверталися до Ірода, відійшли іншою дорогою до своєї країни.
<p>13 Коли вони відійшли, то Госодній ангел у сні з'явився Йосипові і сказав: Вставай, візьми Дитя і Його матір та втікай до Єгипту і будь там, доки я тобі не скажу, бо Ірод розшукуватиме Дитя, щоб знищити Його.
<p>14 Він же, вставши, взяв Дитя і Його матір уночі й відійшов до Єгипту,
<p>15 і був там, поки не помер Ірод, аби збулося сказане від Господа пророком, що каже: З Єгипту покликав Я Мого Сина.
<p>16 Тоді Ірод, побачивши, що мудреці його висміяли, дуже розгнівався; послав вибити всіх дітей, що були у Вифлеємі та в усіх його околицях, - від двох років і нижче, - за часом, який випитав був у мудреців.
<p>17 Отож, збулося сказане пророком Єремією, що каже:
<p>18 В Рамі чути голос, [плач і] ридання, і великий крик: це Рахиль оплакує своїх дітей і не хоче втішитися, бо нема їх.
<p>19 Як помер Ірод, Господній ангел у сні з'явився Йосипові в Єгипті
<p>20 й каже: Вставай, бери Дитя і Його матір та йди в землю Ізраїльську, бо повмирали ті, що шукали душу Дитяти.
<p>21 Він же, вставши, взяв Дитя і Його матір та й прийшов до Ізраїльської землі.
<p>22 Почувши ж, що в Юдеї царює Архелай, замість свого батька Ірода, побоявся туди йти. A одержавши вість уві сні, пішов до Галилеї; 
<p>23 i прийшовши, поселився в місті Назареті: це, щоб збулося сказане пророками, що назареєм назветься.



<h4>



Вiд Матвiя 3
<p>1 Тими ж днями приходить Іван Хреститель проповідувати в Юдейській пустині
<p>2 і каже: Покайтеся, бо наблизилося Небесне Царство.
<p>3 Бо Він є Той, про кого говорив пророк Ісая, промовляючи: Голос того, Хто волає в пустині: Приготуйте дорогу Господеві, вирівняйте Йому стежки.
<p>4 Сам же Іван мав одяг з верблюжї шерсті шкіряний пояс довкола стегон своїх. Їжею його була саранча та дикий мед.
<p>5 Тоді виходив до нього Єрусалим, і вся Юдея, і вся йорданська околиця,
<p>6 і були хрещені ним в ріці Йордані, визнаючи свої гріхи.
<p>7 А побачивши, що багато фарисеїв і саддукеїв, що йдуть на його хрещення, сказав їм: Поріддя гадюче, хто підказав вам утікати від майбутнього гніву?
<p>8 Отже, зробіть плід, гідний каяття,
<p>9 не пробуйте говорити в собі: Маємо батька Авраама. Бо скажу вам, що Бог може з цього каміння підняти дітей Авраамових.
<p>10 Сокира вже лежить біля коріння дерева: всяке дерево, яке не дає доброго плоду, зрубується та у вогонь укидаеться.
<p>11 Отож, я хрещу вас водою на покаяння, а Той, що прийде після мене, сильніший від мене; Йому я не гідний взуття нести; Той вас хреститиме Духом Святим та вогнем.
<p>12 Лопата в Його руці, і Він вичистить свій тік та збере Свою пшеницю до засіків, полову ж спалить невгасним вогнем.
<p>13 Тоді приходить Ісус з Галилеї на Йордан до Івана, щоб хреститися від нього.
<p>14 Іван же стримував Його, кажучи: Це мені потрібно від тебе хреститися, а Ти йдеш до мене?
<p>15 Відповідаючи, Ісус мовив йому: Залиш тепер, бо так належить нам виконати всю правду. Тоді допустив Його.
<p>16 Охрестившись, Ісус зараз же вийшов з води. І ось відчинилося Йому небо, побачив Духа Божого, що сходив, як голуб, та наближався до Нього.
<p>17 І ось голос лунає з неба: Це є Син мій улюблений, якого Я вподобав.



<h4>



Вiд Матвiя 4
<p>1 Тоді Ісус був виведений Духом у пустиню, щоб спокушав Його диявол.
<p>2 Попостившись сорок днів та сорок ночей, потім зголоднів.
<p>3 І приступивши до Нього, спокусник сказав: Якщо ти Син Божий, скажи, щоб це каміння стало хлібами.
<p>4 Він же, відповідаючи, сказав: написано: не самим хлібом житиме людина, але кожним словом, що виходить з Божих уст.
<p>5 Тоді диявол узяв Його до святого міста і поставив Його на наріжнику храму,
<p>6 та й каже: Якщо ти є Божим Сином, кинься додолу; бо написано, що Своїм ангелам повелить про тебе [щоб оберігати тебе,] і на руки візьмуть Тебе, щоб часом не вдарив ти об камінь ноги Твоєї.
<p>7 Сказав йому Ісус: Знову ж написано: Не спокушатимеш Господа Бога твого.
<p>8 Ще бере Його диявол на дуже високу гору і показує Йому всі царства світу та їхню славу,
<p>9 і каже: Це все дам тобі, якщо, впавши ниць, поклонишся мені.
<p>10 Тоді каже йому Ісус: Іди геть [від Мене], сатано. Бо написано: Господеві Богу твоєму поклонишся і Йому єдиному служитемеш.
<p>11 Тоді лишив Його диявол; і ось ангели приступили й слугували Йому.
<p>12 Почув [Ісус], що Івана ув'язнено, і відійшов до Галилеї.
<p>13 I лишивши Назарет, прийшов і оселився в Капернаумі, що при морі, в околицях Завулонових та Нефталимових,
<p>14 щоб збулося сказане пророком Ісаєю, який сповіщав:
<p>15 Земле Завулонова і земле Нефталимова, дорого моря, по тім боці Йордану, Галилеє поганська!
<p>16 Народ, що сидів у темряві, побачив велике світло; і тим, що сидять у країні смертної тіні, - їм засяяло світло.
<p>17 Відтоді почав Ісус проповідувати й казати: Покайтеся, бо наблизилося Небесне Царство.
<p>18 Ходячи при морі Галилейськім, побачив двох братів - Симона, що звався Петром, та Андрія, його брата, - які закидали сіть у морі, бо були рибалками.
<p>19 Каже їм: Ідіть за Мною i зроблю вас ловцями людей.
<p>20 Негайно залишивши сіті, вони пішли за ним.
<p>21 І, відійшовши звідти, побачив інших двох братів - Якова Зеведеєвого та Івана, його брата; вони разом із своїм батьком Зеведеєм лагодили свої сіті; і покликав їх.
<p>22 Залишивши зразу човен і батька, вони пішли за Ним.
<p>23 [Ісус] ходив усією Галилеєю, навчаючи в їхніх синаґоґах, проповідуючи Євангелію Царства та вздоровляючи всяку недугу і всяку хворобу в народі.
<p>24 І пішла чутка про Нього по всій Сирії, і привели до Нього всіх хворих на різні недуги, знеможених стражданнями, і біснуватих, і лунатиків, і спаралізованих, - і уздоровляв їх.
<p>25 І за Ним пішли численні юрби з Галилеї, і з Десятимістя, і з Єрусалима, і з Юдеї, і з Зайордання.



<h4>



Вiд Матвiя 5
<p>1 Побачивши юрбу, вийшов на гору, і коли сів, приступили до Нього Його учні.
<p>2 Відкривши свої вуста, навчав їх, кажучи:
<p>3 Блаженні убогі духом, бо їхнє є Царство Небесне.
<p>4 Блаженні ті, що плачуть, бо вони будуть утішені.
<p>5 Блаженні лагідні, бо вони успадкують землю.
<p>6 Блаженні голодні й спраглі на справедливість, бо вони наситяться.
<p>7 Блаженні милосерді, бо вони помилувані будуть.
<p>8 Блаженні чисті серцем, бо вони Бога побачать.
<p>9 Блаженні миротворці, бо вони синами Божими будуть названі.
<p>10 Блаженні переслідувані за правду, бо їхнє є Царство Небесне.
<p>11 Блаженні ви, коли зневажатимуть вас та переслідуватимуть, і скажуть всяку погань на вас, поносячи вас за мене.
<p>12 Радійте й веселіться, бо велика винагорода ваша на небі; адже так само переслідували пророків, які були перед вами.
<p>13 Ви - сіль землі. Якщо сіль втратить силу, то як зробити її солоною? Нінащо вона вже не буде більше придатна, хіба щоб висипали геть і потоптали її люди.
<p>14 Ви є світлом для світу. Не можна сховати міста, яке стоїть на горі.
<p>15 І не запалюють світильника, щоб поставити його під посудину, але на свічник, щоб світив тим, що в оселі.
<p>16 Тож хай засяє ваше світло для людей, щоб побачили ваші добрі діла й прославили Батька вашого, Який на небі.
<p>17 Не думайте, що Я прийшов скасувати закон або пророків; не прийшов Я скасувати, але доповнити.
<p>18 Щиру правду кажу вам: доки існуватимуть небо й земля, жодна йота, жодна риска із закону не скасується, поки все не збудеться.
<p>19 Якщо хто порушить одну з цих найменших заповідей і того навчить людей, - він найменшим назветься в Царстві Небеснім; а хто виконає і навчить, той великим назветься в Царстві Небеснім.
<p>20 Кажу бо вам, що коли ваша праведність не перевищить праведности книжників і фарисеїв, не ввійдете до Царства Небесного.
<p>21 Ви чули, що було сказано прадавнім: Не вбивайте: бо коли хто вб'є, підпадає під суд.
<p>22 Я ж кажу вам, що кожний, хто гнівається на брата свого [безпідставно], підпадає під суд. Якщо хто скаже на свого брата: рака (нікчема, блазень, виродок), - той підпадає під верховний суд. А хто скаже: дурний, - той підпадає під вогняну геєнну.
<p>23 Отже, якщо принесеш твій дар до жертівника і там пригадаєш, що твій брат має щось проти тебе,
<p>24 лиши там твій дар перед жертівником, піди спочатку і помирися з твоїм братом, а тоді вже, прийшовши, принось твій дар.
<p>25 Домовляйся із твоїм суперником швидко, доки ти з ним у дорозі, аби не видав тебе суперник судді, а суддя [тебе не видав] слузі і не був ти кинутий до в'язниці.
<p>26 Щиру правду кажу тобі: не вийдеш звідти, доки не віддаси останнього кодранта.
<p>27 Ви чули, що було сказано: Не чини перелюбу.
<p>28 Я ж кажу вам, що кожний, хто погляне на жінку, аби пожадати її, той вже вчинив перелюб з нею у своїм серці.
<p>29 Якщо ж твоє праве око спокушає тебе, вийми його і викинь геть від себе; бо краще для тебе, щоб пропав один із твоїх членів, аніж щоб усе твоє тіло було вкинене до геєнни [вогняної].
<p>30 І якщо твоя права рука спокушає тебе, відрубай її і викинь від себе; бо краще для тебе, щоб згинув один із твоїх членів, аніж щоб усе твоє тіло пішло до геєнни.
<p>31 Сказано було: Хто відпустить свою жінку, хай дасть їй відпускного листа.
<p>32 Я ж кажу вам, що кожний, хто відпускає свою жінку, за винятком вчиненої нею подружньої зради, - той штовхає її на перелюб; і хто одружується з відпущеною, той чинить перелюб.
<p>33 Знову ви чули, що сказано було прадавнім: Не клянися неправдиво - виконуй (додержуй) перед Господом клятви свої.
<p>34 Я ж кажу вам зовсім не клястися; ні небом, бо воно є Божим престолом;
<p>35 ні землею, бо вона є підніжжям для Його ніг; ні Єрусалимом, бо це місто великого Царя;
<p>36 не клянися і своєю головою, бо не можеш жодної волосини зробити ані білою, ані чорною.
<p>37 Хай же буде слово ваше: так - так; ні - ні; а що більше цього, те є від лихого.
<p>38 Ви чули, що було сказано: Око за око і зуб за зуба.
<p>39 Я ж кажу вам не противитися злу; але якщо тебе хто вдарить у твою праву щоку, підстав йому й другу.
<p>40 А тому, хто хоче з тобою судитися і відняти в тебе одяг, віддай йому й плаща.
<p>41 Якщо хто змусить тебе пройти одну верству, йди з ним дві.
<p>42 Тому, хто просить у тебе щось, дай; і від того, хто хоче в тебе позичити, не відвертайся.
<p>43 Ви чули, що було сказано: Полюби ближнього свого і ненавидь свого ворога.
<p>44 Я ж кажу вам: Любіть ваших ворогів, [благословіть тих, що проклинають вас, добро робіть тим, що ненавидять вас,] і моліться за тих, що [нападають на вас і] переслідують вас,
<p>45 щоб ви були синами вашого Батька, Який на небі, Який своїм сонцем осяває злих і добрих і посилає дощ на праведних і на неправедних.
<p>46 Бо коли любите тих, хто вас любить, то яку винагороду від цього маєте? Чи не те саме й митники роблять?
<p>47 Коли тільки вітаєте ваших друзів, то що особливого робите? Чи не так і погани роблять?
<p>48 Тож будьте досконалі, як досконалий ваш Батько Небесний.



<h4>



Вiд Матвiя 6
<p>1 Дивіться: ваших добрих вчинків не робіть перед людьми, аби вас бачили; бо не матимете винагороди від вашого Батька, який на небі. 
<p>2 Отже, коли ти даєш милостиню, не сурми перед собою, як те роблять лицеміри в синаґоґах та на вулицях, щоб їх прославляли люди; щиру правду кажу вам, вони вже одержують свою винагороду.
<p>3 А як ти даєш милостиню, хай твоя ліва рука не знає, що робить твоя права рука,
<p>4 аби твоя милостиня була в таємниці; і твій Батько, що бачить таємне, віддасть тобі [явно].
<p>5 І коли молитеся, не будьте, як ті лицеміри, що люблять молитися в синаґоґах і стоячи на перехрестях, щоб показатися людям; правду кажу вам, одержують свою винагороду.
<p>6 Ти ж, коли молишся, ввійди до твоєї кімнати і, замкнувши твої двері, помолися до твого Батька в тайні: і твій Батько, що бачить у тайні, віддасть тобі [явно].
<p>7 Молячись, не говоріть надмірно, як ті погани; бо думають, що, завдяки своїй багатомовності, будуть вислухані.
<p>8 Отже, не уподібнюйтеся їм, бо ваш Батько знає, чого потребуєте, перш, ніж ви попросите в Нього.
<p>9 Отже, моліться так: Отче наш, який на небі, хай святиться ім'я твоє;
<p>10 хай прийде Царство твоє; хай буде воля твоя, як на небі, так і на землі;
<p>11 хліб наш насущний дай нам сьогодні,
<p>12 і прости нам борги наші, як і ми прощаємо боржникам нашим;
<p>13 і не введи нас у випробовування, але визволи нас від лукавого. [Бо твоє є Царство, і сила, і слава на віки. Амінь.]
<p>14 Бо якщо відпускаєте людям їхні провини, відпустить і вам ваш небесний Батько;
<p>15 якщо ж не відпускаєте людям [їхніх гріхів], то й ваш Батько не відпустить вам ваших гріхів.
<p>16 Коли ж постите, не будьте такі, як лицеміри, що сумують, виснажують свої обличчя, щоб показатися людям, що постять; щиру правду кажу вам, що вони вже одержують свою винагороду.
<p>17 Ти ж, коли постиш, намасти голову свою і вмий обличчя своє,
<p>18 щоб не показувати людям, що постиш, але таємно - твоєму Батькові; і твій Батько, який бачить таємне, віддасть тобі явно.
<p>19 Не збирайте собі скарбів на землі, де черв'як і міль нищать і де злодії підкопують і крадуть;
<p>20 збирайте ж собі скарби на небі, де ані черв'як, ані міль не нищать і де злодії не підкопують і не крадуть;
<p>21 бо де ваш скарб, там буде й ваше серце.
<p>22 Світильником тіла є око. Отже, якщо твоє око буде чисте, все твоє тіло буде світле;
<p>23 а коли твоє око буде лукаве, й усе твоє тіло буде темне. Отже, коли світло, що в тобі, є темрявою, то яка ж велика темрява!
<p>24 Ніхто не може двом панам служити: бо або одного зненавидить, а другого полюбить, або одного держатиметься, іншого ж знехтує. Не можете Богові служити і мамоні.
<p>25 Задля цього кажу вам: не журіться життям вашим, що їстимете, або що питимете, ані тілом вашим, у що зодягнетеся. Хіба життя не більше від їжі, а тіло від одягу?
<p>26 Погляньте на птахів небесних, що не сіють, не жнуть, не збирають у клуні (до комори), а ваш небесний Батько годує їх; хіба ви не цінніші від них?
<p>27 Хто ж із вас, турбуючись, може додати до свого росту хоч один лікоть?
<p>28 І чого за одяг клопочетеся? Гляньте на польові лілеї, як вони ростуть; не трудяться і не прядуть;
<p>29 кажу ж вам, що й Соломон у всій своїй славі не зодягався так, як одна з них.
<p>30 Якщо ж польову траву, яка сьогодні є, а завтра буде викинута в піч, Бог так зодягає, то чи не краще зодягне вас, маловіри?
<p>31 тож не журіться, кажучи: Що їстимемо? Або: Що питимемо? Або: в що зодягнемося?
<p>32 Бо цього всього погани шукають. Знає бо ваш Батько небесний, що цього всього потребуєте.
<p>33 Шукайте ж краще Царства Божого і Його справедливости - і це все додасться вам.
<p>34 Не журіться, отже, про завтрашній день, бо завтрашній день і сам собою журитиметься. Вистачає дневі своїх турбот.



<h4>



Вiд Матвiя 7
<p>1 Не судіть, щоб і вас не судили;
<p>2 бо яким судом судите, таким судитимуть і вас, і якою мірою міряєте, такою відміряється й вам.
<p>3 Чому ж бачиш скалку, що в оці твого брата, а колоди, що в твоїм оці, не відчуваєш?
<p>4 Або, як скажеш своєму братові: Дай витягну скалку з твого ока, коли ось колода в твоєму оці?
<p>5 Лицеміре, вийми спочатку колоду зі свого ока, а тоді побачиш, як вийняти скалку з ока брата твого.
<p>6 Не давайте святого псам, не кидайте ваших перлин перед свиньми, щоб не потоптали їх своїми ногами і, обернувшись, не розірвали й вас.
<p>7 Просіть і дасться вам; шукайте і знайдете; стукайте і відчинять вам;
<p>8 бо кожний, що просить, отримує; а той, що шукає, знаходить; і тому, що стукає, відчиняють.
<p>9 Чи ж є з вас хтось такий, що коли син попросить у нього хліба, подасть йому камінь?
<p>10 Або якщо попросить риби, подасть йому гадюку?
<p>11 Бо якщо ви, будучи злими, вмієте добрі дари давати вашим дітям, то наскільки більше ваш небесний Батько дасть добра тим, що просять у Нього?
<p>12 Отже, все, що тільки хочете, щоб вам робили люди, так і ви їм робіть: бо в цьому Закон і пророки.
<p>13 Входьте вузькими дверима, бо широкі ті двері й широка та дорога, що ведуть до погибелі, - і багато тих, що ними входять;
<p>14 але вузькі ті двері й тісна та дорога, що ведуть до життя, - і мало тих, що їх знаходять.
<p>15 Стережіться фальшивих пророків, що приходять до вас в овечій одежі, а всередині хижі вовки.
<p>16 За їхніми плодами пізнаєте їх. Хіба збирають виноград з терня або смокви - з будяків?
<p>17 Усяке добре дерево родить добрі плоди, а погане дерево родить погані плоди.
<p>18 Не може добре дерево поганих плодів родити, ані погане дерево родити добрих плодів.
<p>19 Кожне дерево, що не родить доброго плоду, рубають і у вогонь кидають.
<p>20 Тож за їхніми плодами пізнаєте їх.
<p>21 Не кожен, хто каже мені: Господи, Господи, увійде до Небесного Царства, але той, хто виконує волю мого Батька, який на небі.
<p>22 Багато хто мені скаже того дня: Господи, Господи, чи не твоїм ім'ям ми пророкували, чи не твоїм ім'ям бісів виганяли; чи не твоїм ім'ям численні чуда створили?
<p>23 Тоді скажу їм: Я вас ніколи не знав, відійдіть від мене ви, що чините беззаконня.
<p>24 Отже, кожен, хто слухає ці мої слова та виконує їх, подібний до мудрого чоловіка, що збудував свою оселю на камені;
<p>25 і впав дощ, і потекли ріки, і повіяли вітри - авалилися на дім, а він не впав, бо був заснований на камені.
<p>26 А кожний, хто слухає ці мої слова, та не виконує їх, подібний до нерозумного чоловіка, що збудував свій дім на піску;
<p>27 і впав дощ, і потекли ріки, і повіяли вітри, і вдарили на той дім - і він упав, і стала з нього велика руїна.
<p>28 І коли скінчив Ісус промовляти, дивувався простий люд з Його навчання,
<p>29 бо навчав їх, як той, хто має владу, а не як їхні книжники [і фарисеї].



<h4>



Вiд Матвiя 8
<p>1 Коли Він зійшов з гори, за Ним пішло багато народу.
<p>2 І ось прокажений, прийшовши, кланявся Йому, кажучи: Господи, коли хочеш, то можеш мене очистити.
<p>3 [Ісус], простягнувши руку, доторкнувся до нього, кажучи: Хочу, стань чистим; і тут же очистилася йому проказа.
<p>4 Каже йому Ісус: Дивись, нікому не розповідай, але піди покажися священикові та принеси дар, який наказав Мойсей [у законі] як свідчення їм.
<p>5 Як же Він увійшов до Капернаума, приступив до Нього сотник, благаючи Його
<p>6 і промовляючи: Господи, слуга мій лежить у хаті спаралізований, тяжко мучиться.
<p>7 Каже йому Ісус: Я піду й оздоровлю Його.
<p>8 У відповідь сотник сказав: Господи, я не гідний, щоб ти увійшов під мій дах, але тільки скажи словом, і мій слуга видужає.
<p>9 Бо я людина службова, маю в себе вояків; кажу цьому: Іди - і йде; іншому: Прийди - і приходить; моєму рабові: Зроби це - і робить.
<p>10 Почувши ж, Ісус здивувався і сказав тим, що йшли за Ним: Щиру правду кажу вам: ні в кого в Ізраїлі не знайшов я стільки віри.
<p>11 Кажу ж вам, що багато хто прийде зі сходу й заходу і сядуть з Авраамом, Ісааком та Яковом у Царстві Небеснім, а Сини Царства будуть викинені в навколишню темряву; там буде плач і скрегіт зубів.
<p>13 І сказав Ісус сотникові: іди, хай буде тобі так, як ти повірив. І видужав його слуга тієї ж миті.
<p>14 Прийшов Ісус до Петрової хати і побачив його тещу, що лежала в гарячці;
<p>15 доторкнувся до її руки - і покинула її гарячка; вона встала й слугувала Йому.
<p>16 Коли звечоріло, привели до Нього багатьох біснуватих, і Він вигнав духів словом та зцілив усіх хворих,
<p>17 щоб збулося сказане пророком Ісаєю, який мовить: Він узяв наші недуги і поніс хвороби.
<p>18 А Ісус, побачивши багато народу довкола себе, наказав [учням] відпливти на другий бік.
<p>19 Підійшов один книжник і сказав Йому: Учителю, я ітиму за тобою, куди б ти не йшов.
<p>20 Каже йому Ісус: Лисиці нори мають і небесні птахи гнізда, а Син Людський не має де голови прихилити.
<p>21 А інший з Його учнів сказав Йому: Господи, дозволь мені перше відійти й поховати свого батька.
<p>22 Ісус же каже йому: Йди за Мною і лиши мертвим, щоб ховали своїх мерців.
<p>23 Як ступив Він до човна, за Ним пішли Його учні.
<p>24 І ось знялася велика буря на морі, аж хвилі покривали човна; а Він спав.
<p>25 Підступивши, [Його учні] збудили Його, кажучи: Господи, рятуй, гинемо.
<p>26 А Він каже їм: Чого боїтеся, маловіри? Тоді, вставши, наказав вітрам та морю, і настала велика тиша.
<p>27 А люди дивувалися, кажучи: Хто Він такий є, що й вітри, і море Його слухаються?
<p>28 Коли Він пристав на той бік, у землю Гадаринську, зустріли Його двоє біснуватих, що вийшли з гробниць; дуже люті були - ніхто не міг перейти тією дорогою.
<p>29 І ось закричали, кажучи: Що тобі треба від нас, [Ісусе,] Сину Божий? Чи ти завчасно не прийшов сюди, щоб мучити нас?
<p>30 Подалі від них паслося велике стадо свиней.
<p>31 Біси попросили Його: Якщо виганяєш нас, пошли нас у стадо свиней.
<p>32 І сказав їм: Ідіть. Вони ж, вийшовши, увійшли в свиней: і ось усе стадо кинулося з кручі в море і втопилося у воді.
<p>33 Ті ж, що пасли свиней, втекли і, прибігши до міста, сповістили все і про біснуватих.
<p>34 І ось усе місто вийшло назустріч Ісусові і, побачивши Його, благали, щоб відійшов з їхніх околиць.



<h4>



Вiд Матвiя 9
<p>1 Ступивши в човен, Він переплив назад і прийшов до свого міста.
<p>2 І ось принесли до Нього спаралізованого, що лежав на носилках. І побачивши їхню віру, Ісус сказав спаралізованому: Сміливше, сину, відпускаються твої гріхи.
<p>3 Та тут деякі з книжників загомоніли між собою: Він Бога зневажає.
<p>4 Ісус, знавши їхні думки, сказав: Чому думаєте лукаве в ваших серцях?
<p>5 Що легше сказати: Відпускаються твої гріхи чи сказати: Встань і ходи?
<p>6 Але щоб ви знали, що Син Людський має владу на землі відпускати гріхи, - каже спаралізованому: Встань, візьми своє ліжко і йди додому.
<p>7 Підвівшись, [узяв свої носилки і] пішов до своєї хати.
<p>8 Люди, побачивши те, жахнулися і прославили Бога, що дає таку владу людям.
<p>9 Ісус, відходячи звідти, запримітив чоловіка, який сидів на митниці, який звався Матвієм, та й каже Йому: Ходи за Мною. Той підвівся і пішов за Ним слідом.
<p>10 Коли Він Ісус лежав при столі в хаті, прийшло багато митників та грішників і полягали при столі з Ісусом та з Його учнями.
<p>11 Побачивши це, фарисеї сказали Його учням: Чому це ваш Учитель їсть [і п'є] з митникамими та грішниками?
<p>12 Він же, почувши, відказав: Не здорові потребують лікаря, а хворі.
<p>13 Ідіть же й навчіться, що означає: Хочу милосердя, а не жертви; бо Я прийшов прикликати не праведників, а грішників [до покаяння].
<p>14 Тоді приступають до Нього Іванові учні й кажуть: Чому ми й фарисеї постимо багато, а твої учні не постять?
<p>15 Сказав їм Ісус: Чи можуть весільні гості сумувати, поки молодий з ними? Настануть дні, коли заберуть від них молодого, і тоді поститимуть.
<p>16 Бо ніхто не пришиває латки з нової тканини до старого одягу; бо латка збіжиться в одежині і ще більша діра стане.
<p>17 І не вливають нового вина до старих бурдюків, бо бурдюки розірвуться і вино розіллється, а бурдюки пропадуть; а вливають нове вино в нові бурдюки - і те й те зберігається.
<p>18 Коли Він це казав їм, приступив один начальник, уклонився і сказав Йому: Моя дочка щойно померла; прийди ж поклади на неї Свою руку, і вона оживе.
<p>19 І, вставши, пішов за ним Ісус та Його учні.
<p>20 І ось жінка, що нездужала на кровотечу дванадцять років, підійшовши ззаду, доторкнулася до краю Його одягу,
<p>21 бо казала сама собі: Як тільки доторкнуся до Його одягу, врятуюся.
<p>22 Ісус же, обернувшись і побачивши її, сказав: Бадьорися, дочко: віра твоя врятувала тебе. І жінка була врятована тієї ж миті.
<p>23 Прийшовши до палат володаря і побачивши сопілкарів та натовп, що голосив, Ісус
<p>24 сказав: Відійдіть, бо дівчина не померла, а спить. І глузували з Нього.
<p>25 Коли ж натовп вигнали, Він увійшов, узяв її за руку, і дівчина встала.
<p>26 Ця звістка розійшлася по всій тій землі.
<p>27 Як Ісус відходив звідти, за Ним пішли двоє сліпців, які голосно гукали: Помилуй нас, Сину Давидів.
<p>28 Щойно ввійшов Він до хати, як приступили до Нього сліпці. Ісус каже їм: Чи вірите, що можу це зробити? Відповідають: Так, Господи.
<p>29 Тоді доторкнувся до їхніх очей, промовивши: За вашою вірою хай вам буде.
<p>30 І відкрилися їм очі. Ісус суворо наказав їм: Глядіть, щоб ніхто не довідався.
<p>31 Вони ж, вийшовши, прославляли Його по всій тій землі.
<p>32 А як вони виходили, то привели до Нього німого чоловіка, що біснувався.
<p>33 Коли було вигнано біса, німий заговорив. І здивувалися люди, перемовляючись: Ніколи не було такого в Ізраїлі.
<p>34 Фарисеї ж сказали: То князем бісівським виганяє Він бісів.
<p>35 Обходив Ісус усі міста й села, навчаючи в їхніх синаґоґах і проповідуючи Єванґелію Царства та оздоровляючи всяку недугу і всяку хворобу [в народі].
<p>36 Побачивши ж людей, змилосердився над ними, бо були змучені і розкидані, наче вівці, що не мають пастуха.
<p>37 Тоді каже своїм учням: Жнива великі, а женців мало.
<p>38 Благайте ж Господаря жнив, щоб вивів робітників на своє жниво.



<h4>



Вiд Матвiя 10
<p>1 Прикликавши дванадцятьох учнів своїх, Ісус дав їм владу над нечистими духами, щоб виганяти їх і лікувати всяку недугу і всяку хворобу.
<p>2 Ось імена дванадцятьох апостолів: перший Симон, прозваний Петром, і Андрій, його брат; Яків Зеведеїв та Іван, його брат;
<p>3 Пилип і Вартоломій, Тома і Матвій - митник; Яків Алфеїв і Тадей;
<p>4 Симон Кананіт і Юда Іскаріотський, який зрадив Його.
<p>5 Цих дванадцятьох послав Ісус і заповів їм, кажучи: На дорогу поган не йдіть і до міста самарянського не входьте;
<p>6 а йдіть спочатку до загиблих овець дому Ізраїлевого.
<p>7 Ідіть і проповідуйте, кажучи, що наблизилося Царство небесне.
<p>8 Хворих виліковуйте, прокажених очищайте, мертвих воскрешайте, бісів виганяйте; даром одержали - даром давайте.
<p>9 Не беріть ні золота, ані срібла, ані мідяків у пояси ваші,
<p>10 ні торбів на дорогу, ані двох одежин, ані взуття, ані палиці: бо робітник вартий свого заробітку.
<p>11 А коли в якесь місто чи село ввійдете, розпитайте, хто є гідний; і там перебудьте, доки не вийдете.
<p>12 Входячи ж до хати, вітайте її [кажучи: Мир цій хаті].
<p>13 І якщо буде оселя гідна, хай прийде ваш мир на неї; якщо ж не буде гідною, ваш мир хай повернеться до вас.
<p>14 І як хто не прийме вас, не послухає ваших слів, то, виходячи з дому чи з того міста, обтрусіть порох з ваших ніг.
<p>15 Щиру правду кажу вам: легше буде землі Содомській і Гоморській у дні суду, ніж тому містові.
<p>16 Ось я посилаю вас, як овець поміж вовків; отже, будьте мудрі, як змії, і невинні, як голуби.
<p>17 Стережіться ж людей; бо видадуть вас на збориська і по своїх синаґоґах бичуватимуть вас;
<p>18 поведуть вас до володарів і царів для свідчення через Мене - і їм, і поганам.
<p>19 Коли ж видадуть вас, не журіться, що і як казати:те й дасться вам тієї ж миті що казати;
<p>20 бо не ви говоритимете, а Дух Батька вашого, що говорить у вас.
<p>21 Видасть же брат брата на смерть і батько дитину; і повстануть діти проти батьків і вб'ють їх.
<p>22 Вас ненавидітимуть усі за моє ім'я; але хто перетерпить до кінця, той порятується.
<p>23 Коли ж переслідуватимуть вас у тому місті, втікайте до іншого; щиру правду кажу вам: не встигнете обійти ізраїльських міст, як прийде Син Людський.
<p>24 Учень не є над учителя, а раб - понад свого пана.
<p>25 Досить учневі стати таким, як його вчитель, а рабові - як його пан. Коли господаря назвали Вельзевулом, то скільки більше скажуть на його домашніх.
<p>26 Тож не бійтеся їх, бо немає нічого прихованого, що не відкриється, і нічого таємного, що не стане відомим.
<p>27 Те, що кажу вам у темряві, кажіть при світлі; і те, що вам на вухо скажуть, проповідуйте на дахах.
<p>28 Не бійтеся тих, що вбивають тіло, душі ж убити не можуть; бійтеся скоріше того, хто може і душу, й тіло погубити в геєнні.
<p>29 Хіба два горобці не продаються за асарій? Проте жоден з них не впаде на землю без вашого Батька.
<p>30 А вам усі волосини на голові полічені.
<p>31 Не бійтеся; бо ви кращі від багатьох горобців.
<p>32 Кожного, хто визнає Мене перед людьми, визнаю і Я його перед Моїм Батьком, що на небі; 
<p>33 а хто зречеться Мене перед людьми, зречуся його і Я перед Батьком Моїм, що на небі.
<p>34 Не думайте, що Я прийшов принести мир на землю; не прийшов Я мир принести, а меч. 
<p>35 Бо Я прийшов ділити сина з його батьком, дочку з її матір'ю і невістку з її свекрухою;
<p>36 вороги людини - її домашні.
<p>37 Хто любить батька або матір більше, ніж Мене, той негідний Мене; і хто любить сина або дочку більше за Мене, той негідний Мене;
<p>38 і хто не бере свого хреста і не йде слідом за Мною, той не гідний Мене.
<p>39 Хто знайде душу свою, втратить її, а хто втратить душу свою задля Мене, знайде її.
<p>40 Хто вас приймає, той Мене приймає; хто приймає Мене, приймає того, хто послав Мене.
<p>41 Хто приймає пророка, тому що він пророк, дістане пророчу винагороду, і хто приймає праведника, тому що він праведник, одержить винагороду праведника.
<p>42 Якщо хто напоїть одного з цих малих чашкою холодної води тільки тому, що він учень, щиру правду кажу вам, не втратить своєї винагороди.



<h4>



Вiд Матвiя 11
<p>1 Коли Ісус закінчив наставляти своїх дванадцятьох учнів, то пішов звідти, щоб навчати й проповідувати в їхніх містах.
<p>2 Іван же, почувши у в'язниці про діла Христові, послав своїх учнів
<p>3 спитати Його: Чи ти є той, хто йде, чи маємо чекати іншого?
<p>4 І Ісус у відповідь сказав їм: Ідіть і сповістіть Іванові, що чуєте й бачите:
<p>5 сліпі прозрівають, криві ходять, прокажені очищаються і глухі чують; мертві встають, убогі сповіщають;
<p>6 щасливий той, хто не спокуситься через Мене.
<p>7 Коли ті відходили, почав Ісус казати людям про Івана: Для чого ви прийшли в пустиню подивитися? На тростину, колихану вітром?
<p>8 На що вийшли подивитися? На людину, вбрану в м'який одяг? Таж ті, що носять м'який одяг, сидять у царських палацах.
<p>9 Кого ж ви вийшли побачити? Пророка? Так, кажу вам: більше ніж пророка!
<p>10 Оцей є той, про кого написано: Ось, Я посилаю мого ангела перед твоє обличчя, який приготує тобі дорогу поперед тебе.
<p>11 Щиру правду кажу вам: Не було між народженими від жінок більшого від Івана Хрестителя; але найменший у Царстві небеснім більший від нього.
<p>12 Від днів Івана Хрестителя і дотепер Царство небесне здобувається силою, і ті, хто застосовують силу, захоплюють його.
<p>13 Бо всі пророки й закон пророкували до Івана;
<p>14 і коли хочете знати, Він - Ілля, який має прийти.
<p>15 Хто має вуха, нехай слухає.
<p>16 З ким мені порівняти цей рід? Він подібний до дітей, що сидять на майданах і гукають до інших,
<p>17 кажучи: Ми грали вам на сопілці, та ви не танцювали; ми голосили, та ви не били себе в груди.
<p>18 Бо прийшов Іван, що не їсть, не п'є, а вони кажуть: Біса має.
<p>19 Прийшов Син Людський, що їсть і п'є, і вони кажуть: Ось ця людина ненажера і п'яниця, друг митників та грішників. І виправдалася премудрість власними ділами.
<p>20 Тоді почав [Ісус] докоряти містам, у яких сталося найбільш з Його див, за те, що вони не покаялися:
<p>21 Горе тобі, Хоразине, горе тобі, Витсаїдо: бо якби в Тирі й Сидоні сталися ті дива, які сталися у вас, вони давно були б покаялися у волосяниці та в попелі.
<p>22 Однак кажу вам: Тирові й Сидонові буде легше в день суду, ніж вам.
<p>23 І ти, Капернауме, чи до небес піднімешся? До пекла зійдеш: бо коли б дива, що сталися в тобі, відбулися в Содомі, він існував би донині.
<p>24 Тож кажу вам, що землі Содомській легше буде в день суду, ніж тобі.
<p>25 Відтак, відповідаючи, Ісус сказав: Славлю тебе, Батьку, Господи неба й землі, що втаїв ти це від премудрих та розумних і відкрив те немовлятам.
<p>26 Так, Батьку, бо то було тобі до вподоби.
<p>27 Мені все передано Моїм Батьком, і ніхто не знає Сина, тільки Батько; ані Батька ніхто не знає, лише Син - і той, кому тільки хоче Син відкрити.
<p>28 Прийдіть до Мене всі втомлені та обтяжені, і Я заспокою вас.
<p>29 Візьміть моє ярмо на себе і навчіться від Мене, бо Я лагідний і покірний серцем, і знайдете спокій своїм душам.
<p>30 Бо моє ярмо любе і мій тягар легкий.



<h4>



Вiд Матвiя 12
<p>1 У той час проходив Ісус у суботу засіяними ланами. Учні Його зголодніли і почали зривати колосся та їсти.
<p>2 А фарисеї, побачивши те, сказали Йому: Он твої учні роблять те, що не годиться робити в суботу.
<p>3 Він відповів їм: Хіба ви не читали, що зробив Давид, коли зголоднів був він і ті, що були з ним?
<p>4 Коли увійшов до Божого дому і з'їв хліби покладання, що їх, за винятком самих священиків, не годилося їсти ні йому, ані тим, що були з ним;
<p>5 Або хіба ви не читали у законі, що в суботу священики в храмі порушують суботу і є невинні?
<p>6 Я ж кажу вам, що тут більше, ніж храм.
<p>7 Коли б же ви збагнули, що означає: Я милосердя хочу, а не жертви, то ніколи не засуджували б невинних.
<p>8 Бо Син Людський є володарем і суботи.
<p>9 І вийшовши звідти, прийшов до їхньої синаґоґи;
<p>10 там був чоловік, що мав суху руку. І запитали Його, кажучи: Чи не годиться в суботу зціляти? Це щоб Його звинуватити.
<p>11 А Він сказав їм: Чи є хтось між вами, що має одну вівцю і не візьме та не витягне її з ями, коли вона впаде туди в суботу?
<p>12 А наскільки вартішою від вівці є людина! Тому годиться і в суботу робити добро.
<p>13 Тоді каже чоловікові: Простягни свою руку. Той простягнув, і вона стала здоровою, як і друга.
<p>14 А фарисеї вийшли і вчинили проти Нього змову - як Його погубити.
<p>15 Ісус же, довідавшись про те, пішов звідти. І за Ним пішла сила народу; Він вздоровив їх усіх,
<p>16 але застеріг їх, щоб не виявляти Його,
<p>17 аби збулося те, що сказав пророк Ісая, який мовить:
<p>18 Ото мій слуга, якого Я обрав, мій улюблений, що Його вподобала душа моя; Я покладу Духа мого на Нього, і Він сповіщатиме суд поганам.
<p>19 Він не змагатиметься, не кричатиме, ніхто не почує на майданах Його голосу.
<p>20 Надломаної тростини не доламає і ґнота, що тліє, не загасить, доки не доведе присуду до перемоги.
<p>21 І на Його ім'я надіятимуться погани.
<p>22 Тоді привели до Нього біснуватого, сліпого та німого, - і Він зцілив його, так що сліпий [і німий] заговорив і побачив.
<p>23 Дивувалися всі люди й казали: Чи не є це [Христос], Син Давида?
<p>24 Фарисеї ж, почувши це, сказали: Він виганяє бісів не інакше як Вельзевулом, князем бісівським.
<p>25 А Ісус, знаючи їхні думки, сказав їм: Кожне царство, що розділилося зсередини, запустіє; і кожне місто чи дім, що розділилися самі в собі, не встоять.
<p>26 І коли сатана виганяє сатану, Він сам у собі розділився; отож, як устоїть його царство?
<p>27 Коли Я Вельзевулом виганяю бісів, то ваші сини ким виганяють? Отже, вони будуть вам суддями.
<p>28 Коли ж Я Божим Духом виганяю бісів, то прийшло до вас Царство Боже.
<p>29 Або як може хтось увійти до оселі сильного й пограбувати його майно, коли раніше не зв'яже сильного? І лише тоді його дім пограбує.
<p>30 Хто не зі Мною, той проти Мене, і хто зі Мною не збирає, той розкидає.
<p>31 Через те кажу вам, що кожен гріх і кожна хула будуть прощені людям, а хула проти Духа не буде відпущена.
<p>32 І хто тільки скаже слово проти Сина Людського, проститься йому; а хто скаже проти Духа Святого, не відпуститься йому ані в цьому світі, ані в майбутньому.
<p>33 Або виплекайте добре дерево, то й плід його добрий; а виплекайте погане дерево, то й плід його поганий: бо дерево пізнається з плоду.
<p>34 Роде гадючий, як ви можете добре говорити, будучи злими? Бо з повноти серця промовляють уста.
<p>35 Добра людина з доброго скарбу добро виносить, а зла людина зі злого скарбу виносить зло.
<p>36 Кажу ж вам, що за кожне пусте слово, що люди скажуть, відповідатимуть у судний день;
<p>37 бо за словами своїми будеш виправданий, і за словами своїми будеш засуджений.
<p>38 Тоді озвалися деякі з книжників та фарисеїв, кажучи: Учителю, хочемо від тебе бачити знак.
<p>39 А Він у відповідь їм сказав: Поганий і перелюбний рід шукає знаку, та знаку не дасться йому, хіба лише знак Йони пророка.
<p>40 Бо так, як Йона був у нутрі кита три дні і три ночі, так буде Син Людський у серці землі три дні й три ночі.
<p>41 Мужі ніневійські стануть на суді з цим родом і засудять Його, бо вони покаялися на Йонину проповідь, а тут - більше, ніж Йона.
<p>42 Цариця півдня стане на суді з цим родом і засудить Його, бо вона прийшла з краю світу, щоб послухати мудрість Соломона, а тут - більший від Соломона.
<p>43 А коли нечистий дух вийде з людини, то блукає безводними місцями, шукаючи відпочинку, але не знаходить.
<p>44 Тоді каже: Повернуся бо до своєї хати, звідки вийшов. Повертається і знаходить її порожньою, заметеною та прибраною.
<p>45 Тоді він іде, бере з собою сім інших духів, гірших від себе, і вони, ввійшовши, живуть там; і кінець тієї людини буде гірший від початку. Так буде й цьому злому родові.
<p>46 Коли Він ще промовляв до людей, то Його мати та брати стояли надворі, намагаючись спілкуватися з ним.
<p>47 Хтось сказав Йому: Ось твоя мати і твої брати стоять надворі, бажаючи з тобою розмовляти.
<p>48 Він же відповів тому, хто говорив до нього: А хто моя мати і хто мої брати?
<p>49 Простягнувши свою руку до Своїх учнів, сказав: Ось моя мати і мої брати.
<p>50 Бо хто чинить волю мого Батька, який на небі, той є Моїм братом, і сестрою, і матір'ю.



<h4>



Вiд Матвiя 13
<p>1 Того дня Ісус вийшов з дому і сидів біля моря;
<p>2 і зібралися коло Нього численні юрби; Він увійшов у човен і сів, а всі люди стояли на березі.
<p>3 Він багато говорив їм притчами, кажучи: Ось вийшов сіяч сіяти.
<p>4 І як він сіяв, одне зерно впало при дорозі, і прилетіли птахи та видзьобали його.
<p>5 Інше впало на кам'яний ґрунт, де не було багато землі, і швидко зійшло, бо не мало глибокої землі;
<p>6 а як зійшло сонце, вигоріло і, не маючи кореня, всохло.
<p>7 Інше впало в терня, а терня виросло й заглушило його.
<p>8 Інше впало на добру землю і давало плід: одне в сто разів, одне в шістдесят, одне в тридцять разів.
<p>9 Хто має вуха, [щоб слухати,] нехай слухає.
<p>10 Підійшовши, учні сказали Йому: Чому ти говориш до них притчами?
<p>11 А Він у відповідь сказав їм: Бо вам дано пізнати таємниці Царства Небесного, а їм не дано.
<p>12 Бо хто має, тому дасться, і матиме понад міру; а хто не має, то й те, що має, відбереться від нього.
<p>13 Я тому говорю до них притчами, що, дивлячись, вони не бачать, а слухаючи, - не чують і не розуміють;
<p>14 і збувається в них пророцтво Ісаї, який каже: Слухом почуєте, та не будете розуміти, і, дивлячись, завважите, та не будете бачити.
<p>15 Бо огрубіло серце в цього народу, і вухами недочувають, і свої очі зажмурили, щоб не побачити очима і не почути вухами; та й серцем не зрозуміли і не навернулися, аби Я зцілив їх.
<p>16 Ваші ж очі щасливі, бо бачать, і ваші вуха, бо чують;
<p>17 щиру правду кажу вам, що багато пророків і праведників бажали бачити те, що ви бачите, але не бачили; і чути хотіли те, що ви чуєте, але не чули.
<p>18 Отже, послухайте притчу про сіяча.
<p>19 До кожного, що слухає слово Царства і не розуміє, приходить лукавий і забирає посіяне в його серці; це те, що сіяне при дорозі.
<p>20 А посіяне на на кам'янистому - це той, що слухає слово і негайно з радістю його приймає,
<p>21 але не маючи в собі кореня, він є непостійний, і коли настає скрута або переслідування через слово, він швидко спокушується.
<p>22 Посіяне в тернях - це той, що слухає слово, але клопоти світу та омана багатства глушать те слово і воно лишається без плоду.
<p>23 А посіяне в добру землю - це той, хто слухає слово і розуміє, тому приносить плід - один родить у сто разів більше, один у шістдесят, один у тридцять.
<p>24 Іншу притчу подав їм, кажучи: Подібне Царство Небесне до того, хто сіє добре насіння на своїм полі.
<p>25 Коли люди спали, прийшов ворог, посіяв кукіль серед пшениці та й пішов.
<p>26 А як зійшло збіжжя і дало плід, тоді з'явився і кукіль.
<p>27 Прийшли слуги господаря і сказали Йому: Пане, хіба не добірне насіння ти сіяв на твоїм полі? Звідки ж узявся кукіль?
<p>28 А Він сказав ім: Ворожа людина це зробила. І кажуть Йому раби: Хочеш, щоб ми пішли й випололи його?
<p>29 Він же сказав: Ні, бо, вириваючи кукіль, щоб ви часом не повиривали з ним пшениці.
<p>30 Залиште, щоб росло і те, й те разом до жнив, а під час жнив скажу женцям: зберіть спершу кукіль та зв'яжіть його в снопи, аби спалити його, а пшеницю складіть до моєї клуні.
<p>31 Іншу притчу подав їм, кажучи: Царство Небесне подібне до зерна гірчиці, що його людина взяла та й посіяла на своїм полі;
<p>32 воно, хоч і найменше з усіх зерен, та коли виросте, стає більшим за всю городину і стає деревом, так що прилітають птахи небесні і гніздяться на його гілках.
<p>33 Іншу притчу навів їм: Царство Небесне подібне до закваски, що її жінка взяла й поклала до трьох мірок борошна, доки все не вкисне.
<p>34 Це все казав Ісус людям у притчах, а без притчі нічого їм не казав,
<p>35 щоб збулося сказане пророком, що промовляє: Відкрию уста мої в притчах, виявлю сховане від початку світу.
<p>36 Залишивши натовп, прийшов до хати. І приступили до Нього учні Його, кажучи: Роз'ясни нам притчу про польовий кукіль.
<p>37 Він же, відповідаючи, сказав: Той, що посіяв добре насіння, - це Син Людський,
<p>38 а поле - це світ; добре ж насіння - це сини Царства; кукіль посіяв, - це диявол; жнива - це кінець світу; а женці - це ангели.
<p>40 Отже, як збирають кукіль і палять у вогні, так буде при кінці світу;
<p>41 Син Людський пошле своїх ангелів, які зберуть із його Царства всі спокуси й тих, що чинять беззаконня,
<p>42 і вкинуть їх у вогняну піч; там буде плач і скрегіт зубів.
<p>43 Тоді праведники засяють, як сонце, в Царстві Батька свого. Хто має вуха, нехай слухає.
<p>44 Царство Небесне подібне до скарбу, схованого на полі, який людина, знайшовши, ховає і з тієї радости йде та продає все, що має, й купує те поле.
<p>45 Ще Царство Небесне подібне до людини - купця, що шукає гарних перлин:
<p>46 знайшовши ж одну дорогоцінну перлину, іде, продає все, що має, і купує її.
<p>47 Царство Небесне подібне також до невода, вкиненого в море, що назбирав усякої всячини,
<p>48 якого, коли він наповниться і витягнуть його на берег, сівши, виберуть усе добре до посудин, а погане викинуть геть.
<p>49 Так буде при кінці світу: вийдуть ангели і відлучать злих з-поміж праведних,
<p>50 який людина у вогняну піч; там буде плач і скрегіт зубів.
<p>51 [Каже їм Ісус:] Чи зрозуміли це все? Відповідають Йому: Так.
<p>52 Він же сказав їм: Задля цього кожний книжник, що навчений про Царство Небесне, подібний до людини-господаря, що видобуває зі своєї скарбниці нове й старе.
<p>53 Коли скінчив Ісус ці притчі, пішов звідти.
<p>54 Прийшовши до своєї батьківщини, навчав їх у їхній синаґозі, так що дивувалися вони й говорили: Звідки в Нього ця мудрість і сили?
<p>55 Хіба Він не Син теслі? Хіба не Його мати зветься Марією, а брати Його Яків, і Йосип, і Симон, і Юда?
<p>56 Хіба Його сестри не всі між нами? Тож звідки у Нього це все?
<p>57 Обурювались ним. Ісус же сказав їм: Пророк не має шани тільки в своїй батьківщині та в своїй хаті
<p>58 І не зробив там багатьох див через їхнє невірство.



<h4>



Вiд Матвiя 14
<p>1 На той час тетрарх Ірод почув про Ісуса
<p>2 і сказав своїм слугам: Це Іван Хреститель; Він воскрес із мертвих і тому сили діють у ньому.
<p>3 Бо Ірод, схопивши Івана, зв'язав його й посадив до в'язниці через Іродіяду, жінку брата свого Пилипа.
<p>4 Бо Іван казав йому: Не годиться тобі її мати.
<p>5 Він хотів за ці слова його забити, та злякався юрби, що вважала його пророком.
<p>6 Коли був день народження Ірода, Іродіядина дочка танцювала посередині й сподобалася Іродові;
<p>7 він клятвено обіцяв їй дати те, чого тільки попросить.
<p>8 Вона, з намови своєї матері, казала: Дай мені тут на полумиску голову Івана Хрестителя.
<p>9 Цар засмутився, але через клятву й тих, що сиділи, наказав дати;
<p>10 послав відтяти голову Іванові у в'язниці.
<p>11 Голову принесли на полумиску та дали дівчині, а вона віднесла своїй матері.
<p>12 Прийшли його учні, взяли тіло й поховали його; пішли й сповістили Ісуса.
<p>13 Почувши це, Ісус відплив звідти човном у безлюдне місце, усамітнився; довідавшись про те, юрби пішли за Ним пішки з міст.
<p>14 Вийшовши, [Ісус] побачив велику юрбу, змилосердився над ними і вздоровив їхніх недужих.
<p>15 А як звечоріло, приступили до Нього учні, кажучи: Місце пустинне і година вже пізня, відпусти людей, щоб, пішовши в села, купили собі їжу.
<p>16 Ісус же сказав їм: Не треба їм іти, дайте ви їм їсти.
<p>17 А вони кажуть Йому: Маємо тут хіба п'ять хлібів та дві риби.
<p>18 А Він велів: Принесіть їх мені сюди.
<p>19 І, наказавши юрбам полягати на траві, узявши п'ять хлібів та дві риби, поглянув на небо, поблагословив і, переломивши, дав учням хліби, а учні - народові.
<p>20 І всі їли і наїлися, і назбирали залишків дванадцять повних кошів.
<p>21 А тих, що їли, було близько п'яти тисяч чоловіків, не рахуючи жінок і дітей.
<p>22 І зараз же звелів [Ісус своїм] учням увійти до човна і пливти перед Ним на той бік, а Він тим часом відпустить людей.
<p>23 Відпустивши юрби, вийшов сам на гору, щоб помолитися. Як звечоріло, був там сам - один.
<p>24 Човен уже був далеко від берега, його кидали хвилі, бо дув супротивний вітер.
<p>25 У четверту сторожу ночі [Ісус] прийшов до них, ступаючи по морю.
<p>26 А учні, побачивши, що Він іде по морю, жахнулися, кажучи, що це привид, і зі страху закричали.
<p>27 Зараз же сказав їм Ісус: Сміливіше, це я, не бійтеся.
<p>28 Петро, озвавшись до Нього, сказав: Господи, коли це ти, накажи мені прийти до тебе по воді.
<p>29 Він же сказав: Прийди. І вилізши з човна, Петро пішов по воді, щоб прийти до Ісуса.
<p>30 Бачачи сильний вітер, злякався, почав тонути і крикнув, кажучи: Господи, врятуй мене!
<p>31 І зараз Ісус, простягнувши руку, схопив його та й каже йому: Маловіре, чому ти засумнівався?
<p>32 Як увійшли вони до човна, вітер ущух.
<p>33 А ті, що були в човні, вклонилися Йому, кажучи: Ти справді Божий Син.
<p>34 Перепливши, ступили на землю Ґенезаретську.
<p>35 Пізнавши його, люди цієї місцевости сповістили всю околицю, принесли до Нього всіх хворих
<p>36 і благали його, щоб тільки доторкнутися до краю його одягу; і ті, що доторкалися, - врятувалися.



<h4>



Вiд Матвiя 15
<p>1 Тоді приступають до Ісуса фарисеї та книжники з Єрусалима й кажуть:
<p>2 Чому твої учні переступають Завіти предків: не миють своїх рук, коли їдять хліб.
<p>3 А Він у відповідь сказав їм: Чому ж і ви порушуєте Божу заповідь через ваші передання?
<p>4 Адже Бог сказав: Шануй батька та матір. І ще: Хто зневажає батька або матір, хай буде скараний на смерть.
<p>5 А ви кажете: Хто скаже батькові чи матері: Добро, яким би Я міг допомогти вам, є дар для Бога;
<p>6 тож може й не шанувати свого батька [чи матері]. Так і ви - задля ваших передань паплюжите заповідь Божу.
<p>7 Лицеміри, добре пророкував про вас Ісая, кажучи:
<p>8 Цей народ [наближається до Мене своїми устами,] губами шанує Мене, серце ж їх далеко від Мене;
<p>9 даремно ж шанують Мене, навчаючи людських заповідей.
<p>10 Закликавши юрбу, сказав їм: Слухайте й розумійте:
<p>11 не те, що входить в уста, опоганює людину, а те, що виходить з уст, опоганює людину.
<p>12 Тоді учні, приступивши, кажуть йому: Чи не знаєш, що фарисеї, почувши слово, спокусилися?
<p>13 Він же у відповідь сказав: Кожна рослина, якого не насадив мій Небесний Батько, буде викорінений.
<p>14 Облиште їх: це сліпі проводирі сліпих. А коли сліпець веде сліпця, обидва впадуть у яму.
<p>15 У відповідь Петро попросив Його: Поясни нам цю притчу.
<p>16 Ісус же відповів: То й досі ви без розуміння?
<p>17 Не розумієте, що все, що входить в уста, іде до живота і випадає з відходами?
<p>18 А те, що виходить з уст, виходить із серця, та оскверняє людину.
<p>19 Бо з серця виходять лукаві думки, убивства, перелюби, розпуста, злодійство, неправдиві свідчення, хули.
<p>20 Це те, що опоганює людину; їсти ж невмитими руками - не опоганює людини.
<p>21 Вийшовши звідти, Ісус попрямував до околиць Тира й Сидона.
<p>22 Жінка-хананейка з тих околиць вийшла і кричала, кажучи: Господи, Сину Давидів, змилосердись наді мною; бо мою дочку тяжко мучить біс.
<p>23 Він не відповів їй жодним словом. Підійшли Його учні та почали благати Його, кажучи: Відпусти її, бо вона кричить нам услід.
<p>24 Він сказав у відповідь: Я посланий тільки до загиблих овець з дому Ізраїля.
<p>25 Та ж підійшла, вклонилася Йому й каже: Господи, допоможи мені.
<p>26 А Він у відповідь сказав: Негаразд відбирати хліб у дітей і давати щенятам.
<p>27 Вона сказала: Так, Господи, але й щенята їдять кришки, що падають зі столу їхніх панів.
<p>28 Тоді Ісус відповів їй і сказав: О жінко, велика твоя віра: хай буде так, як ти хочеш. І видужала її дочка тієї ж миті. 
<p>29 І, відійшовши звідти, Ісус наблизився до Галилейського моря і, зійшовши на гору, сів там.
<p>30 Приступили до Нього численні юрби, маючи при собі кривих, сліпих, калік, німих та багатьох інших; і клали їх до Його ніг, а Він лікував їх.
<p>31 І юрба дивувалася, бачачи, що німі розмовляють, каліки здорові, кульгаві ходять і сліпі бачать; - і прославляли Бога Ізраїльського.
<p>32 Ісус же, покликавши своїх учнів, сказав: Жаль мені цих людей, бо вже три дні перебувають зі Мною і не мають що їсти; не хочу відпустити їх голодними, щоб часом не знесилились в дорозі.
<p>33 Кажуть Йому учні: Звідки нам у пустині взяти стільки хлібів, аби нагодувати таку юрбу?
<p>34 А Ісус питає: Скільки хлібів маєте? Вони сказали: Сім і трохи рибин.
<p>35 Звелівши юрбі розлягатися на землі,
<p>36 Він узяв сім хлібів та рибу і, віддавши хвалу, переломив та дав учням, а учні - людям.
<p>37 Усі їли й понаїдалися. І зібрали сім повних кошиків шматів, що залишилися.
<p>38 А тих, що їли, було чотири тисячі чоловіків, не рахуючи жінок та дітей.
<p>39 Відпустивши народ, Ісус сів у човен і прибув до околиць Магдалинських.



<h4>



Вiд Матвiя 16
<p>1 Надійшли фарисеї та садукеї і, випробовуючи Його, попросили показати їм знак з неба.
<p>2 А Він у відповідь сказав їм: Як вечір настає, кажете: Буде погода, бо червоне небо.
<p>3 А вранці: Буде негода, бо червоне небо захмарюється. Отже, вигляд неба вирізнити можете, а знаків часу не здатні?
<p>4 Лукавий і перелюбний рід шукає знаку, але знаку Йому не дасться, хіба що Йонин знак. І, полишивши їх, відійшов.
<p>5 А учні переправивши на той бік, забули взяти хліба.
<p>6 Ісус сказав їм: Будьте уважні й стережіться закваски фарисейської і садукейської.
<p>7 Вони ж роздумували над цим і казали, що не взяли хлібів.
<p>8 Помітивше це, Ісус вимовив: Чому думаєте про себе, маловіри, що не маєте хлібів?
<p>9 Чи й досі не розумієте, не пам'ятаєте п'ятьох хлібів на п'ять тисяч, а скільки кошиків ви зібрали?
<p>10 Ані сімох хлібів чотирьом тисячам, і скільки кошиків ви зібрали?
<p>11 Як ви не розумієте, що не про хліби казав Я вам? Але стережіться закваски фарисейської та садукейської.
<p>12 Тоді зрозуміли, що Він сказав їм стерегтися не хлібної закваски, а фарисейської та садукейської науки.
<p>13 Прийшовши в околиці Кесарії Пилипової, Ісус питав своїх учнів, кажучи: За кого люди вважають Сина Людського?
<p>14 Вони відповіли: Одні за Івана Хрестителя, другі за Іллю, інші за Єремію або за одного з пророків.
<p>15 Каже їм [Ісус]: А ви Мене за кого маєте?
<p>16 У відповідь Симон-Петро прорік: Ти є Христос, Син Бога живого.
<p>17 Ісус відповів Йому і сказав: Щасливий ти, Симоне, сину Йонин, бо не тіло і кров тобі це відкрили, а мій Батько Небесний.
<p>18 Я тобі кажу, що ти - Петро; і на цім камені Я збудую свою церкву, і брами пекла не здолають її.
<p>19 Я дам тобі ключі Небесного Царства, і те, що ти зв'яжеж на землі, буде зв'язане на небі; і те, що ти розв'яжеж на землі, буде розв'язане на небі.
<p>20 Тоді заборонив [Ісус своїм] учням казати будь-кому, що Він - Христос.
<p>21 Відтоді Ісус почав виявляти своїм учням, що Йому потрібно йти до Єрусалима та багато страждати від старшин, архиєреїв та книжників, бути вбитим і третього дня воскреснути.
<p>22 Петро, відкликавши Його осторонь, почав докоряти Йому, кажучи: Змилосердься над собою, Господи; хай цього тобі не станеться.
<p>23 А Він, обернувшись, сказав Петрові: Відійди від Мене, сатано, ти спокушаєш Мене, бо думаєш не про Боже, а про людське.
<p>24 Далі Ісус сказав своїм учням: Коли хтось хоче за Мною йти, хай зречеться себе самого, візьме свій хрест і йде за Мною.
<p>25 Бо коли хто хоче врятувати свою душу, той погубить її, а хто погубить свою душу заради Мене, той знайде її.
<p>26 Бо яка користь людині, коли вона увесь світ здобуде, а свою душу занапастить? Або що дасть людина взамін за свою душу?
<p>27 Адже прийде Син Людський у славі свого Батька з ангелами своїми і тоді віддасть кожному згідно з його ділами.
<p>28 Щиру правду кажу вам, що декотрі з тих, що стоять тут, не зазнають смерті, доки не побачать Сина Людського, що йде в своєму Царстві.



<h4>



Вiд Матвiя 17
<p>1 Через шість днів Ісус бере Петра, Якова та його брата Івана і виводить їх окремо на високу гору.
<p>2 І переобразився перед ними: обличчя Його засяяло, мов сонце, одяг став білий, мов світло.
<p>3 І ось з'явилися Мойсей та Ілля, що говорили з Ним.
<p>4 Озвавшись, Петро сказав Ісусові: Господи, добре нам тут бути; коли хочеш, напну тут три намети: одне тобі, одне Мойсейові і одне Іллі.
<p>5 Поки Він говорив, ясна хмара затінила їх, і з хмари пролунав голос: Цей мій улюблений Син, якого Я вподобав; Його слухайте.
<p>6 Почувши це, учні попадали долілиць і дуже злякалися.
<p>7 Ісус підійшов, доторкнувся до них і сказав: Устаньте й не бійтеся.
<p>8 Підвівши свої очі, учні не не побачили нікого, крім самого Ісуса.
<p>9 Коли вони сходили з гори, Ісус наказав їм, кажучи: Нікому не розповідайте про видіння, доки Син Людський не воскресне з мертвих.
<p>10 І запитали Його учні, кажучи: Чому книжники кажуть, що спочатку має прийти Ілля?
<p>11 Ісус відповів їм і сказав: Ілля прийде і все приготує.
<p>12 Проте кажу вам, що Ілля вже прийшов, та його не впізнали, але зробили з ним те, що хотіли. Так і Син Людський має від них постраждати.
<p>13 Тоді учні зрозуміли, що Він говорив їм про Івана Хрестителя.
<p>14 Коли прийшли до юрби, приступив до Нього один чоловік і, припавши Йому до ніг,
<p>15 каже: Господи, помилуй мого сина, бо він сновида і тяжко терпить: часто кидається у вогонь, часто й у воду.
<p>16 Я привів був його до твоїх учнів, та вони не змогли його вилікувати.
<p>17 Ісус сказав у відповідь: О роде невірний і розбещений, доки буду з вами? Доки терпітиму вас? Приведіть мені його сюди.
<p>18 І погрозив йому Ісус, і біс вийшов з нього. Юнак видужав тієї ж миті.
<p>19 Тоді учні, приступивши до Ісуса, що був на самоті, сказали: Чому ми не змогли його вигнати?
<p>20 Він сказав їм: Через ваше маловірство. Щиру правду кажу вам: коли маєте віру, як зерно гірчиці, скажете цій горі: Перейди звідси туди - і вона перейде; і ніщо не буде для вас неможливим.
<p>21 [Цей же рід не виходить інакше - тільки молитвою і постом.]
<p>22 Коли були вони в Галилеї, Ісус сказав їм: Син Людський буде виданий у руки людям,
<p>23 і вони Його вб'ють, але третього дня Він воскресне. І вони дуже засмутилися.
<p>24 Коли вони прийшли до Капернаума, наблизилися збирачі дидрахм до Петра і спитали: А ваш Учитель заплатить дідрахми?
<p>25 Каже: Так. А коли увійшов до хати, випередив його Ісус, промовивши: Як тобі здається, Симоне? Земні царі з кого беруть данину чи податок? Зі своїх синів чи з чужих?
<p>26 Коли відповів: Із чужих, то Ісус сказав йому: Отож, сини вільні.
<p>27 Але, щоб ми не спокусили їх, піди до моря, закинь вудку, візьми рибину, яка першою попадеться, і, відкривши їй рота, знайдеш статир: візьми його й дай їм за Мене і за себе.



<h4>



Вiд Матвiя 18
<p>1 Тієї години підійшли до Ісуса учні й кажуть: То хто найбільший у Царстві Небеснім?
<p>2 Покликав Ісус дитину, поставив її серед них
<p>3 і сказав: Щиру правду кажу вам, якщо не навернетеся й не станете як діти, не ввійдете в Царство Небесне.
<p>4 Отже, хто упокориться, як ця дитина, той буде найбільшим у Царстві Небеснім.
<p>5 Хто приймає таку дитину в моє ім'я, той Мене приймає.
<p>6 А хто спокусить одного з тих малих, що вірують у Мене, тому краще повісити ослячі жорна на шию і бути втопленим у морській глибині.
<p>7 Горе світові від спокус; бо потрібно, щоб прийшли спокуси, однак горе тій людині, через яку спокуси приходять.
<p>8 Коли твоя рука або нога тебе спокушає, відрубай її і кинь від себе; краще тобі ввійти в життя кульгавим або кволим, ніж, маючи дві руки та дві ноги, бути вкиненим у вогонь вічний.
<p>9 Коли твоє око тебе спокушає, вирви його й кинь від себе; краще тобі однооким увійти в життя, ніж, маючи двоє очей, бути вкиненим у вогняну геєну.
<p>10 Стережіться, щоб ви не гордували жодним з цих малих; бо кажу вам, що їхні ангели на небі повсякчас бачать обличчя мого Небесного Батька.
<p>11 Син Людський прийшов знайти і врятувати те, що згинуло.]
<p>12 Як ви гадаєте? Коли в якогось чоловіка буде сто овець і одна з них заблукає, чи не покине він дев'яносто дев'ять у горах і не піде шукати тої, що заблукала?
<p>13 І коли станеться, що знайде її, щиру правду кажу вам, що радіє нею більше, ніж дев'яносто дев'ятьма, що не заблукали.
<p>14 Так само нема і в Батька вашого Небесного бажання, щоб загинув один із тих малих.
<p>15 Коли згрішить твій брат проти тебе, піди й дорікни йому віч-на-віч. Коли послухає тебе, ти придбав свого брата;
<p>16 а коли не послухає, візьми з собою ще одного або двох, щоб не покине двох або трьох свідків підтвердилось кожне слово;
<p>17 коли не послухає їх, скажи церкві; а коли й церкви не послухає, хай буде тобі як поганин і митар.
<p>18 Щиру правду кажу вам: усе те, що зв'яжете на землі, буде зв'язане на небі; і все те, що розв'яжете на землі, буде розв'язане на небі.
<p>19 Знову щиру правду кажу вам: коли двоє з вас дійдуть згоди просити про будь-яку річ, яку лиш просять, буде їм дано від мого Батька Небесного.
<p>20 Бо де зійшлося двоє або троє, зібрані заради Мене, там і Я серед них.
<p>21 Тоді, приступивши до Нього, Петро сказав: Господи, як згрішить мій брат проти мене, скільки разів маю йому прощати? До сімох разів?
<p>22 Відповідає йому Ісус: Не кажу тобі до сімох разів, але до сімдесятьох разів по сім.
<p>23 Тож Царство Небесне подібне до чоловіка-царя, що хотів розрахуватися зі своїми рабами.
<p>24 Як заходився він розраховуватися, привели йому одного боржника на десять тисяч талантів.
<p>25 А що той не мав чим віддати, пан наказав його продати, і жінку, і дітей, і все, що має, і віддати.
<p>26 Тоді раб, упавши, кланявся йому й казав: Потерпи ще мені і все тобі віддам.
<p>27 Змилосердившись, пан того раба простив йому і відпустив борг.
<p>28 Вийшовши, той раб зустрів іншого раба, який був винен йому сто динаріїв, схопив його, почав душити, кажучи: Віддай те, що винен.
<p>29 Той, другий раб, упавши, благав його, кажучи: Потерпи мені, я все віддам тобі.
<p>30 Він же не схотів, а вкинув його до в'язниці, доки не віддасть борг.
<p>31 Побачивши, що сталося, інші раби дуже засмутилися, пішли й розповіли своєму панові про все сподіяне.
<p>32 Тоді його пан покликав його й каже йому: Лукавий рабе, увесь той борг відпустив я тобі, бо ти ублагав мене.
<p>33 Чи не годилося і тобі змилосердитися над твоїм співрабом, як я змилосердився над тобою?
<p>34 Розгнівавши, його пан передав його катам, доки не віддасть усього боргу.
<p>35 Так і мій Батько Небесний чинитиме з вами, якщо не пробачите в серцях ваших кожний братові своєму [його провини].



<h4>



Вiд Матвiя 19
<p>1 Коли Ісус скінчив ці слова, Він вийшов з Галилеї і прибув до юдейських околиць, що за Йорданом.
<p>2 За Ним пішли великі юрби, і Він оздоровив їх там.
<p>3 Приступили до Нього фарисеї і, випробовуючи Його, сказали: Чи годиться чоловікові відпустити свою жінку з усякої причини?
<p>4 А Він у відповідь сказав: Чи не читали ви, що Творець на початку створив їх чоловіком і жінкою?
<p>5 І мовив: Тому лишить чоловік батька й матір і пристане до своєї жінки, і обоє будуть одним тілом.
<p>6 То вже буде не два, а одне тіло. Отже, що Бог спарував, людина хай не роз'єднує.
<p>7 Кажуть Йому: А чому ж Мойсей звелів давати лист розлучення та її відпустити?
<p>8 Каже їм: Мойсей через вашу жорстокість дозволив вам відпускати своїх жінок, але спочатку так не було.
<p>9 Кажу ж вам, що хто лиш відпустить свою жінку, за винятком причини розпусти, і одружується з іншою, чинить перелюб, [і хто ожениться з відпущеною, чинить перелюб].
<p>10 Кажуть Йому Його учні: Коли така справа чоловіка з жінкою, то ліпше не женитися.
<p>11 Він же сказав їм: Не всі осягають це слово, а лише ті, кому дано.
<p>12 Бо є скопці, що такими народилися з лона матері; є скопці, що їх оскопили люди, і є скопці, що оскопили самі себе задля Царства Небесного. Хто може осягнути, хай це осягне.
<p>13 Тоді привели до Нього дітей, щоб руки поклав на них і помолився, а учні заборонили їм.
<p>14 Ісус сказав: Залишіть дітей і не бороніть їм приходити до Мене, бо Царство Небесне є для них.
<p>15 І поклавши на них руки, пішов звідти.
<p>16 І ось один, приступивши, сказав Йому: Учителю, що доброго маю робити, щоб мав я вічне життя?
<p>17 Ісус сказав йому: Чому Мене питаєш про добро? Добрий лише один Бог. Як хочеш увійти до життя, додержуй заповідей.
<p>18 Питає Його: Яких? Ісус відповів: Не вбивай, не чини перелюбу, не кради, не свідчи неправдиво,
<p>19 шануй батька й матір і люби ближнього свого, як самого себе.
<p>20 Каже Йому юнак: Це все зберіг я [змалку]; чого ще мені бракує?
<p>21 Ісус відповів йому: Якщо хочеш бути досконалим, піди та продай своє майно, роздай бідним, і матимеш скарб на небі; а тоді йди за Мною.
<p>22 Почувши це слово, юнак із сумом відійшов, бо мав великі маєтки.
<p>23 А Ісус сказав своїм учням: Щиру правду кажу вам, що тяжко багатому ввійти у Царство Небесне.
<p>24 І ще додам: легше верблюдові пройти через вушко голки, ніж багатому ввійти в Царство Боже.
<p>25 Почувши це, учні дуже здивувалися і сказали: То хто ж може спастися?
<p>26 Поглянувши на них, Ісус сказав: Для людей це неможливе, а для Бога все можливе.
<p>27 Тоді Петро відповів йому і сказав: Ось ми лишили все й пішли за тобою, то що нам буде?
<p>28 Ісус же сказав: Щиру правду кажу вам, що ви, хто пішов за Мною, в новому бутті, коли сяде Син Людський на престолі своєї слави, сядете й ви на дванадцятьох престолах, щоб судити дванадцять племен Ізраїля.
<p>29 І кожен, хто задля мого імени полишить дім, або братів, або сестер, або батька, або матір, [або жінку,] або дітей, або поля, той одержить у сто разів більше і матиме в спадок вічне життя.
<p>30 Багато перших - будуть останніми; а останні - першими.



<h4>



Вiд Матвiя 20
<p>1 Царство Небесне подібне до господаря, що вийшов якось уранці найняти робітників до свого виноградника.
<p>2 Погодившись з робітниками по динарію на день, послав їх до свого виноградника.
<p>3 Вийшовши о третій годині, побачив інших, що стояли без діла на базарі,
<p>4 і сказав їм: Ідіть і ви до виноградника - і дам вам по справедливості.
<p>5 Вони пішли. Далі, вийшовши о шостій та о дев'ятій годинах, зробив так само.
<p>6 Коли вийшов об одинадцятій годині, знайшов інших, що стояли, і каже їм: Чому ви стоїте тут без діла цілий день?
<p>7 Кажуть йому: Бо нас ніхто не найняв. Каже їм: Ідіть і ви до виноградника [мого і дістанете, що вам належить].
<p>8 Коли настав вечір, каже господар виноградника до свого управителя: Поклич робітників і дай їм платню, почавши від останніх і аж до перших.
<p>9 Ті, що прийшли об одинадцятій годині, одержали по динарію.
<p>10 Перші, прийшовши, думали, що одержать більше, але й вони дістали по динарію.
<p>11 Відтак одержавши, нарікали на пана,
<p>12 кажучи: Оці останні попрацювали одну годину, а ти зрівняв їх з нами, які знесли тягар дня і спеку.
<p>13 Він у відповідь сказав одному з них: Друже, не кривджу тебе; чи не за динарія домовився ти зі мною?
<p>14 Візьми своє і йди. Хочу й цьому останньому дати так, як тобі:
<p>15 хіба не можна мені зробити з моїм те, що я хочу? Чи твоє око лукаве через те, що я добрий?
<p>16 Тоді останні будуть першими, а перші останніми, [бо багато є покликаних, а мало обраних].
<p>17 Прямуючи до Єрусалима, Ісус узяв дванадцятьох учнів окремо і дорогою сказав їм:
<p>18 Ось ідемо до Єрусалима, і Син Людський буде виданий архиєреям та книжникам, і засудять Його на смерть,
<p>19 і видадуть Його поганим на наругу, на катування та розп'яття; а третього дня воскресне.
<p>20 Тоді приступила до Нього мати синів Зеведеєвих зі своїми синами, кланяючись і просячи щось у Нього.
<p>21 Він сказав їй: Чого бажаєш? Вона відповідає: Звели, щоб двоє моїх синів сіли - один праворуч тебе, а другий - ліворуч у твоїм Царстві.
<p>22 У відповідь Ісус мовив: Не знаєте, чого просите. Чи можете пити чашу, яку Я маю пити? [Або хреститися хрещенням, яким Я хрещуся?] Кажуть Йому: Можемо.
<p>23 Каже їм: Отже, чашу мою питимете [і хрещенням, яким Я хрещуся, хреститиметеся]; але щоб сісти по моїх правиці й лівиці, не моє це давати, а лише кому приготував мій Батько.
<p>24 Почувши це, десятеро обурилися двома братами. 
<p>25 Ісус же, прикликавши їх, сказав: Знаєте, що князі поган володіють ними, а сильні світу панують над ними.
<p>26 Не так буде у вас: якщо хто хоче між вами стати великим, той хай буде вам слугою,
<p>27 і хто лиш хоче між вами бути першим, хай буде вам рабом;
<p>28 так само і Син Людський - прийшов Він не для того, щоб служили Йому, а щоб послужити й дати свою душу як викуп за багатьох.
<p>29 Коли вони виходили з Єрихона, за Ним пішов численний натовп.
<p>30 І ось два сліпці, що сиділи при дорозі, почувши, що Ісус наближається, закричали: Змилосердься над нами, Господи, Сину Давидів.
<p>31 Юрба втихомирювала їх, щоб замовкли, а вони ще більше голосили, кажучи: Змилосердься над нами, Господи, Сину Давидів.
<p>32 Ісус зупинився, покликав їх і мовив: Чого хочете, щоб Я зробив вам?
<p>33 Кажуть Йому: Господи, аби відкрилися наші очі.
<p>34 Ісус, змилосердившись, доторкнувся до їхніх очей, вони враз стали видючими й пішли за Ним.



<h4>



Вiд Матвiя 21
<p>1 Коли наблизилися до Єрусалима і прийшли у Витфагію, до Оливної гори, Ісус послав двох учнів,
<p>2 повелівши їм: Ідіть у село, що перед вами; відразу знайдете ослицю на прив'язі і ослятко з нею; відв'яжіть і приведіть до Мене.
<p>3 Коли хтось вам щось скаже, то відповісте, що Господь їх потребує, і тут же відішле їх.
<p>4 Сталося це, щоб збулося сказане пророком, який мовив:
<p>5 Скажіть сіонській дочці: Ось твій Цар прямує до тебе, лагідний і верхи на ослиці та ослятку, синові под'яремної.
<p>6 Учні пішли і зробили так, як їм звелів Ісус,
<p>7 привели ослицю та осля, поклали на них одяг, і Він сів на них.
<p>8 А великі юрби стелили свою одіж по дорозі, інші зрізали гілля з дерев і клали по дорозі.
<p>9 Люди, що йшли перед Ним і слідом за Ним, вигукували, кажучи: Осанна Синові Давидовому: благословен, хто йде в ім'я Господнє; осанна на висотах.
<p>10 Коли Він увійшов до Єрусалима, захвилювалося ціле місто, питаючи: Хто це такий?
<p>11 А юрби казали: Це Ісус, Пророк із Назарета Галилейського.
<p>12 Ісус увійшов до храму і вигнав усіх, що продавали й купували в храмі; перекинув столи міняйлів і ослони тих, що продавали голубів,
<p>13 і каже їм: Написано: Мій дім назветься домом молитви, ви ж робите його печерою розбійників.
<p>14 Приступили до Нього сліпі та кульгаві в храмі, і Він вилікував їх.
<p>15 Архиєреї та книжники, побачивши чуда, які Він творив, і дітей, що вигукували в храмі: Осанна Синові Давидовому,
<p>16 обурилися і сказали Йому: Чи чуєш, що вони кажуть? А Ісус відповів їм: Так. Хіба ви не читали ніколи, що з уст немовлят і тих, що ссуть, здобуду хвалу?
<p>17 Лишивши їх, вийшов геть з міста до Витанії і там замешкав.
<p>18 Уранці, повертаючись до міста, зголоднів.
<p>19 Побачивши одну смоковницю при дорозі, підійшов до неї і нічого на ній не знайшов, крім самого листя, тож сказав їй: Хай довіку не буде з тебе плоду. І смоковниця враз усохла.
<p>20 Учні, побачивши це, здивувалися і кажуть: Як це - смоковниця вмить усохла?
<p>21 У відповідь Ісус сказав їм: Щиру правду кажу вам, якщо матимете віру і не сумніватиметесь, то не тільки зробите те, що зі смоковницею, але коли й цій горі скажете: піднесися і кинься в море - так і станеться.
<p>22 І все, що попросите в молитві з вірою, - одержите.
<p>23 Коли ввійшов Він до храму, приступили архиєреї і старшини народу до Нього, коли навчав, і питають: Якою владою ти це чиниш? І хто тобі дав цю владу?
<p>24 У відповідь Ісус сказав їм: Поставлю і Я вам одне запитання; - якщо на нього відповісте мені, то і Я вам скажу, якою владою це чиню.
<p>25 Хрещення Іванове звідкіля було? З неба чи від людей? Вони міркували між собою: Якщо скажемо: з неба, - скаже нам: то чому ви не повірили Йому?
<p>26 Якщо ж скажемо: від людей, - боїмося народу, бо всі мають Івана за пророка.
<p>27 І відповіли Ісусові і сказали: Не знаємо. Тоді і Він мовив їм: І Я вам не скажу, якою владою це чиню.
<p>28 Як вам здається? Один чоловік мав двох синів. І прийшовши до першого, сказав: Дитино іди, попрацюй сьогодні у винограднику.
<p>29 Він у відповідь сказав: Не хочу; а пізніше, розкаявшись, пішов.
<p>30 Приступивши до другого, сказав так само. Той у відповідь сказав: Я іду, пане, але не пішов.
<p>31 Котрий із двох виконав волю батька? Кажуть: Перший. Мовить їм Ісус: Щиру правду кажу вам, що митники й розпусниці випереджають вас у Царстві Божому.
<p>32 Бо прийшов до вас Іван дорогою справедливости, та ви не повірили йому; а митники й розпусниці повірили йому; ви ж, побачивши це, не розкаялися, і потім аби повірити йому.
<p>33 Слухайте іншу притчу. Був чоловік-господар, що насадив виноградник, обгородив його огорожею, викопав у ньому чавильню, збудував башту, найняв робітників і відійшов.
<p>34 Коли ж достигли плоди, послав він своїх рабів до робітників, щоб узяти плоди свої.
<p>35 Робітники, схопивши його рабів, кого побили, кого вбили, кого закидали камінням.
<p>36 Тоді він послав інших рабів, численніших від перших, але й з ними вчинили так само.
<p>37 Нарешті послав до них свого сина, кажучи: посоромляться мого сина.
<p>38 Робітники ж, побачивши сина, заговорили між собою: цей - спадкоємець; ходімо убиймо його і матимемо його спадщину;
<p>39 і схопивши його, викинули геть із виноградника та вбили.
<p>40 Тож коли прийде господар виноградника, що зробить тим робітникам?
<p>41 Кажуть йому: Злих люто вигубить, а виноградник передасть іншим робітникам, які віддаватимуть його плоди вчасно.
<p>42 Каже їм Ісус: Чи не читали ви ніколи в Писаннях: Камінь, котрий будівничі відкинули, як непридатний саме він став наріжним: від Господа це сталося і є дивним в у очах наших?
<p>43 Тому це кажу вам, що відбереться від вас Царство Боже і дасться народові, який даватиме його плоди.
<p>44 І хто впаде на цей камінь, розіб'ється, а на кого він упаде, того розчавить.
<p>45 Почувши Його притчі, архиєреї і фарисеї зрозуміли, що говорить про них;
<p>46 і намагалися Його схопити, та злякалися людей, що мали Його за пророка.



<h4>



Вiд Матвiя 22
<p>1 У відповідь Ісус знову заговорив до них у притчах, кажучи:
<p>2 Схоже Царство Небесне на одного чоловіка - царя, що справив весілля своєму синові.
<p>3 Послав своїх рабів закликати запрошених на весілля, але вони не хотіли прийти.
<p>4 Тоді знов послав інших рабів, кажучи: Скажіть запрошеним: ось я приготував мій бенкет, моїх волів та годовану худобу зарізано і все готове; ходіть на весілля.
<p>5 А вони, знехтувавши, відійшли: один на своє поле, другий на свій торг;
<p>6 інші ж, схопивши його рабів, познущалися з них і повбивали.
<p>7 Цар розгнівався, послав своїх вояків, вигубив убивць і спалив їхнє місто.
<p>8 Тоді каже своїм рабам: Весілля готове, а запрошені були негідні;
<p>9 тож ідіть на роздоріжжя і кого зустрінете, кличте на весілля.
<p>10 Вийшовши на дороги, ті раби зібрали всіх, кого знайшли, - і злих і добрих; і наповнилася весільна світлиця гістьми.
<p>11 Цар прийшов подивитися на тих, що зібралися, і побачив чоловіка, не вбраного у весільний одяг,
<p>12 і каже йому: Друже, чому ти увійшов сюди без весільного одягу? Той мовчав.
<p>13 Тоді сказав цар слугам: Зв'яжіть йому ноги й руки та вкиньте в зовнішню темряву: там буде плач і скрегіт зубів.
<p>14 Бо багато є запрошених, але мало обраних.
<p>15 Тоді фарисеї пішли і вчинили раду, щоб зловити Його на слові.
<p>16 І послали до Нього своїх учнів з іродіянами, кажучи: Учителю, знаємо, що ти є правдомовний, справедливо навчаєш Божої дороги і не зважаєш ні на кого, бо не дивишся на обличчя людей.
<p>17 Тож скажи нам, як тобі здається: чи належить давати податок кесареві чи ні?
<p>18 Зрозумівши їхню злобу, Ісус сказав: Чому Мене випробовуєте, лицеміри?
<p>19 Покажіть мені податкову монету. Вони принесли Йому динарій.
<p>20 А Він каже їм: Чий це образ і напис? Відповідають: Кесарів. Тоді Він каже їм: Тож віддайте кесареве кесареві, а Боже - Богові.
<p>22 Почувши це, ті здивувалися і, лишивши Його, відійшли. 
<p>23 Того дня приступили до Нього садукеї, які твердять, що не існує воскресіння, і запитали Його,
<p>24 кажучи: Учителю, Мойсей сказав: коли хто помре, не маючи дітей, хай його брат візьме жінку його і воскресить насіння брата свого.
<p>25 Було у нас семеро братів: і перший, одружившись, помер, не маючи насіння, залишив дружину свою своєму братові;
<p>26 так само й другий і третій - аж до сьомого.
<p>27 Після всіх померла й жінка.
<p>28 Тож у воскресінні котрого з сімох буде вона дружиною? Бо всі мали її.
<p>29 У відповідь Ісус сказав їм: Помиляєтеся, не знаючи ані Писання, ані сили Божої;
<p>30 бо по воскресінні не одружуються і не виходять заміж, а є мов ангели на небі.
<p>31 Щодо воскресіння з мертвих, то хіба ви не читали слова Божого, яке твердить:
<p>32 Я є Богом Авраама, і Богом Ісаака, і Богом Якова. Бог не мертвих, а живих.
<p>33 І почувши це, люди були вражені Його наукою.
<p>34 А фарисеї, почувши, що Він замкнув уста садукеям, зібралися разом,
<p>35 і один з них, законовчитель, запитав, випробовуючи Його:
<p>36 Учителю, яка заповідь найбільша в законі?
<p>37 Він же сказав йому: Люби Господа Бога твого всім своїм серцем, і всією своєю душею, і всією своєю думкою;
<p>38 це є перша і найбільша заповідь.
<p>39 Друга - подібна до неї: люби свого ближнього, як самого себе.
<p>40 На ці дві заповіді спираються увесь закон і пророки.
<p>41 Коли зібралися фарисеї, Ісус запитав їх, кажучи:
<p>42 Що ви думаєте про Христа? Чий Він Син? Кажуть Йому: Давидів.
<p>43 Він мовить їм: То як же Давид у дусі називає Його Господом, кажучи:
<p>44 Промовив Господь Господеві моєму: сядь праворуч мене, доки не покладу твоїх ворогів під твої ноги?
<p>45 Отже, якщо Давид називає Його Господом, як Він може бути йому Сином?
<p>46 І ніхто не міг відповісти Йому ні слова, і від того дня ніхто не наважувався більше Його запитувати.



<h4>



Вiд Матвiя 23
<p>1 Тоді Ісус промовив до юрби та до своїх учнів,
<p>2 кажучи: На крісло Мойсея посідали книжники та фарисеї.
<p>3 Усе, що лиш скажуть вам, робіть і зберігайте; але так, як вони, не чиніть; бо вони кажуть і не роблять.
<p>4 В'яжуть важкі, непосильні тягарі й кладуть на плечі людей, а самі пальцем не хочуть поворухнути.
<p>5 Усі свої діла вони роблять, щоб їх бачили люди. Розширюють свої філактерії та побільшують китиці,
<p>6 люблять перші місця на бенкетах, і перші місця в синаґоґах,
<p>7 і вітання на майданах, щоб їх кликали люди: Учителю!
<p>8 Вас нехай не називють учителями, бо є один ваш Учитель, а ви всі - брати.
<p>9 І не звіть нікого на землі батьком, бо є один ваш Батько - Небесний.
<p>10 Не називайтеся і наставниками, бо є один ваш Наставник - Христос.
<p>11 Найбільший з вас хай буде вам слугою.
<p>12 Бо хто себе піднесе, буде принижений, а той, хто принизить себе, - буде підвищений.
<p>13 Горе ж вам, книжники та фарисеї, лицеміри, що ви замикаєте Царство Небесне перед людьми: і ви не входите, і тим, що йдуть, не даєте увійти.
<p>14 [Горе вам, книжники та фарисеї, лицеміри, бо ковтаєте хати вдовиць, а про людське око довго молитеся, - за це матимете дуже тяжкий осуд.]
<p>15 Горе вам, книжники та фарисеї, лицеміри, що обходите море і суходіл, аби здобути бодай одного новонаверненого, а коли коли це станеться, то робите його сином геєнни - удвічі гіршим за вас. 
<p>16 Горе вам, проводирі сліпі, що кажете: Хто клянеться храмом, то це нічого; а хто клянеться золотом храму, той винний.
<p>17 Неорзумні й сліпі, бо що більше, - золото чи храм, що освячує золото?
<p>18 І: Хто клянеться вівтарем, то це нічого; а хто клянеться даром, що на ньому, той винний.
<p>19 Сліпці, що більше: дар чи вівтар, що освячує дар?
<p>20 Отже, хто клянеться вівтарем, клянеться ним і тим, що є на ньому;
<p>21 і хто клянеться храмом, клянеться ним і тим, хто живе в ньому,
<p>22 і хто клянеться небом, клянеться Божим престолом і Тим, хто сидить на ньому.
<p>23 Горе вам, книжники та фарисеї, лицеміри, бо даєте десятину з м'яти, кропу й кмину, а занедбуєте найважливіше в законі: суд, милосердя і віру; і це належить робити, і того не залишати.
<p>24 Проводирі сліпі, що відціджуєте комара, а верблюда ковтаєте.
<p>25 Горе вам, книжники та фарисеї, лицеміри, що очищаєте зовні чашу й полумисок, а всередині вони повні здирства та ненаситності.
<p>26 Фарисею сліпий, очисть спершу спочатку чашу вередині, щоб і зовні вона була чиста.
<p>27 Горе вам, книжники та фарисеї, лицеміри, бо ви подібні до гробів побілених, які зовні видаються гарними, а всередині повні мертвих кісток і всякої нечистоти.
<p>28 Так і ви, зовні здаєтеся людям праведними, а всередині повні лицемірства й беззаконня.
<p>29 Горе вам, книжники та фарисеї, лицеміри, що будуєте гроби пророкам і прикрашаєте пам'ятники праведникам,
<p>30 і кажете: Коли б ми жили в дні наших батьків, то не були б їхніми спільниками в пролитті крови пророків.
<p>31 Отак свідчите самі собі, що ви є синами тих, які повбивали пророків.
<p>32 І ви доповнюєте міру зла ваших батьків.
<p>33 Змії, поріддя гадюче! Як утечете від засуду гєеннни?
<p>34 Тому я посилаю до вас пророків і мудреців та книжників; з них деяких уб'єте і розіпнете, а деяких бичуватимете у ваших синаґоґах і гнатимете з міста до міста;
<p>35 щоб упала на вас уся кров праведників, пролита на землі, від крови праведного Авеля до крови Захарії, сина Варахії, якого вбили ви між храмом і вівтарем.
<p>36 Щиру правду кажу вам, це все впаде на цей рід.
<p>37 Єрусалиме, Єрусалиме, що вбиваєш пророків і побиваєш камінням посланих до тебе, скільки разів хотів я зібрати твоїх дітей, як квочка збирає своїх курчат під крила, то ви не захотіли.
<p>38 Ось залишається вам дім ваш порожнім.
<p>39 Кажу вам, не побачите Мене відтепер, доки не скажете: Благословен, хто йде в ім'я Господнє.



<h4>



Вiд Матвiя 24
<p>1 І, вийшовши, Ісус попрямував від храму; а Його учні приступили до Нього, щоб показати Йому будови храму.
<p>2 Ісус у відповідь сказав їм: Чи не бачите це все? Щиру правду кажу вам, не лишиться тут камінь на камені, який не буде розвалений.
<p>3 Коли Він сидів на Оливній горі, приступили до Нього учні на самоті, кажучи: Скажи нам, коли це буде, і який знак твого приходу та кінця віку?
<p>4 У відповідь Ісус сказав їм: Стережіться, щоб хтось вас не ошукав:
<p>5 бо багато хто прийде під Моїм ім'ям, кажучи: Я - Христос; і багатьох ошукають.
<p>6 Ви почуєте про війни і чутки про війни, глядіть не жахайтеся: бо треба, щоб те сталося, але це ще не кінець. 
<p>7 Бо повстане народ проти народу, і царство піде на царство, і буде голод, [і пошесті,] і землетруси по різних місцях:
<p>8 та це все лиш початок страждання.
<p>9 Тоді видаватимуть вас на муки і вбиватимуть, і будете зненавиджені всіма народами через моє ім'я.
<p>10 І тоді багато хто спокуситься, і один одного видаватиму, і зненавидять один одного;
<p>11 і повстануть численні фальшиві пророки і ошукають багатьох,
<p>12 і через поширення беззаконня охолоне любов багатьох.
<p>13 А хто витримає те до кінця, той врятується.
<p>14 І ця Євангелія Царства буде проповідувана по всьому світі на свідчення усім народам, - і тоді настане кінець.
<p>15 Отже, коли побачите гидоту запустіння, що стоїть на святім місці, провіщену пророком Даниїлом, - хто читає, хай розуміє, -
<p>16 тоді ті, що є в Юдеї, хай утікають у гори;
<p>17 хто на даху, хай не сходить узяти те, що в його домі,
<p>18 і хто на полі, хай не повертається назад узяти свій одяг.
<p>19 Горе ж вагітним і тим, що годують грудьми в ті дні.
<p>20 Моліться ж, щоб ваша втеча не сталася взимку або в суботу.
<p>21 Бо буде тоді велика скорбота, якої не було від початку світу дотепер і не буде.
<p>22 Коли б не були ті дні вкорочені, не врятувався б ніхто. Але заради вибраних ті дні будуть укорочені.
<p>23 Тоді, як хто вам скаже: Ось тут Христос або: Там, - не вірте.
<p>24 Бо встануть лжехристи і лже пророки, чинитимуть великі знаки й чуда, щоб ошукати, якщо вдасться, - навіть і вибраних.
<p>25 Ось Я попередив вас.
<p>26 Отже, коли вам скажуть: Ось Він у пустині - не виходьте; Ось Він у криївках - не вірте;
<p>27 бо як блискавка виходить зі сходу і з'являється аж на заході, такий буде й прихід Сина Людського;
<p>28 де буде труп, там зберуться орли.
<p>29 Одразу по тих днях скорботи сонце потьмяніє, і місяць не дасть свого світла, і зірки впадуть з неба, і небесні сили зрушаться.
<p>30 І тоді з'явиться знак Сина Людського на небі, і заголосять усі племена землі і побачать Сина Людського, який йде по небесних хмарах з великою силою і славою;
<p>31 і пошле Своїх ангелів з великою трубою, і зберуть Його вибранців з чотирьох вітрів з одного кінця неба до другого.
<p>32 Від смоківниці навчіться притчі: коли вже її віття стане м'яким і з'явиться листя, знаєте, що близько літо;
<p>33 так і ви, коли все це побачите, знайте, що вже близько, під дверима.
<p>34 Щиру правду кажу вам, не мине цей рід, доки все це станеться.
<p>35 Небо і земля мине, а мої слова не минуть.
<p>36 Про той же день і годину ніхто не знає: ані небесні ангели, ані Син, тільки один Батько.
<p>37 Бо так, як було за днів Ноя, так буде й за приходу Сина Людського.
<p>38 Бо так, як у ті дні перед потопом їли й пили, одружувалися і віддавалися - аж до того дня, як Ной увійшов до ковчега,
<p>39 і ніхто не знав, доки не прийшов потоп і не забрав усіх, - так буде і в прихід Сина Людського.
<p>40 Тоді з двох, що будуть у полі, одного буде забрано, а другого залишено;
<p>41 дві, що молотимуть на жорнах: одну буде забрано, а другу залишено.
<p>42 Отже, пильнуйте, бо не знаєте, в який день прийде ваш Господь.
<p>43 Знайте, що коли б господар знав, у яку сторожу приходить злодій, пильнував би і не дав би підкопати свого дому.
<p>44 Через це й ви будьте готові, бо Син Людський приходить у ту годину, про яку й не подумаєте.
<p>45 Хто ж є вірним і мудрим рабом, що його поставить пан над своєю челяддю, щоб давати їм їжу вчасно?
<p>46 Щасливий той раб, якого пан, прийшовши, знайде при роботі;
<p>47 Щиру правду кажу вам, - поставить його над усім своїм маєтком.
<p>48 А коли скаже той злий раб у своїм серці: Мій пан бариться,
<p>49 і почне бити своїх товаришів, їсти та пити з п'яницями,
<p>50 то прийде пан того раба в день, у який не очікує, і в годину, якої не знає;
<p>51 розітне його навпіл і призначить долю йому з лицемірами; там буде плач і скрегіт зубів.



<h4>



Вiд Матвiя 25
<p>1 Тоді Царство Небесне буде подібне до десятьох дів, які, взявши свої світильники, вийшли назустріч молодому.
<p>2 П'ять із них були нерозумні, а п'ять - мудрі.
<p>3 Нерозумні, взявши свої світильники, не взяли з собою оливи.
<p>4 А мудрі взяли оливу в посудинах із своїми світильниками.
<p>5 Оскільки молодий барився, всі задрімали й поснули.
<p>6 Опівночі залунав крик: Ось молодий, виходьте йому назустріч!
<p>7 Тоді всі ті діви встали і приготували свої світильники.
<p>8 Нерозумні сказали мудрим: Дайте-но нам вашої оливи, бо наші світильники гаснуть.
<p>9 А мудрі відповіли, кажучи: Щоб часом не забракло і нам і вам; краще йдіть до продавців та й купіть собі.
<p>10 Коли вони пішли купувати, прийшов молодий, і ті, що були готові, пішли з ним на весілля і замкнули двері.
<p>11 Потім приходять і інші діви та й кажуть: Пане, пане, відчини нам.
<p>12 А він у відповідь сказав: Щиру правду кажу вам, - я вас не знаю.
<p>13 Тож пильнуйте, бо не знаєте ні дня, ні години, [коли Син Людський прийде].
<p>14 Один чоловік, відходячи, закликав своїх рабів та передав їм свій маєток;
<p>15 одному дав п'ять талантів, другому два, а третьому один, - кожному згідно з його силою; відтак відійшов.
<p>16 Той, що одержав п'ять талантів, негайно пішов, орудував ними і заробив ще п'ять;
<p>17 так само той, що взяв два, заробив ще два.
<p>18 А той, що одержав один, пішов і закопав у землю гроші свого пана.
<p>19 Через довгий час приходить пан тих рабів і розраховується з ними.
<p>20 Приступив той, що одержав був п'ять талантів, - приніс ще п'ять талантів і каже: Пане, п'ять талантів мені ти передав; ось іще п'ять талантів я придбав.
<p>21 Сказав йому його пан: Рабе добрий і вірний: у малому був ти вірний, над великим тебе поставлю; увійди в радість твого пана.
<p>22 Приступив і той, що одержав був два таланти, сказав: Пане, два таланти ти мені передав: ось іще два таланти я заробив.
<p>23 Сказав йому пан: Гаразд, рабе добрий і вірний, у малому був ти вірний, над великим тебе поставлю; ввійди в радість твого пана.
<p>24 Приступив і той, що одержав був один талант, сказав: Пане, знав я тебе, що ти жорстока людина: жнеш, де не сіяв, і збираєш, де не розсипав.
<p>25 Злякався я, пішов і сховав твій талант у землю: ось бери своє.
<p>26 У відповідь його пан сказав йому: Злий і лінивий рабе, ти знав, що я жну, де не сіяв, і збираю, де не розсипав?
<p>27 Отож треба тобі було віддати мої гроші міняйлам, і тепер я взяв би своє з прибутком.
<p>28 Тож візьміть у нього талант і дайте тому, що має десять талантів.
<p>29 Бо тому, що має багато, дано буде, і матиме ще більше; а в того, який не має, й те, що має, забране буде в нього.
<p>30 А нікчемного раба викиньте в непроглядну темряву; там буде плач і скрегіт зубів. [Це сказавши, закликав: Хто має вуха, щоб слухати, хай слухає.]
<p>31 Коли прийде Син Людський у своїй славі й усі ангели з Ним, тоді сяде на престолі своєї слави;
<p>32 і зберуться перед Ним усі народи, і відділить їх один від одного, як пастух відділяє овець від козлів.
<p>33 І поставить овець праворуч, а козлів - ліворуч.
<p>34 Тоді Цар скаже тим, що праворуч: Прийдіть, благословенні мого Батька, успадкуйте приготоване вам Царство від створення світу.
<p>35 Бо голодував Я, і ви дали мені їсти; спраглим був, і ви Мене напоїли; чужинцем був Я, і ви Мене прийняли;
<p>36 не мав одягу, і ви Мене зодягли; слабував, і ви Мене відвідали; у в'язниці був Я, і ви прийшли до Мене.
<p>37 Тоді озвуться до Нього праведники, кажучи: Господи, коли ми бачили тебе голодним і нагодували, або спраглим і напоїли?
<p>38 Коли ми бачили тебе чужинцем і прийняли, або голим і зодягли?
<p>39 Коли ми бачили тебе хворого або у в'язниці, і прийшли до тебе?
<p>40 Цар у відповідь скаже їм: Щиру правду кажу вам: зробивши це одному з моїх найменших братів, ви зробили мені.
<p>41 Тоді скаже й тим, що ліворуч: Ідіть від Мене, прокляті, у вічний вогонь, вготований дияволові та його ангелам.
<p>42 Бо голодував Я, а ви не дали мені їсти; спраглим був Я, а ви не напоїли Мене;
<p>43 чужинцем був, а ви не прийняли Мене; не мав одягу - а ви не зодягли Мене; хворим і у в'язниці, а ви не відвідали Мене.
<p>44 Тоді озвуться і ті, кажучи: Господи, коли це ми бачили тебе голодним, або спраглим, або чужинцем, або голим, або хворим, або у в'язниці і не прислужилися тобі?
<p>45 Тоді у відповідь скаже їм: Щиру правду кажу вам, бо не зробивши цього одному з найменших, ви не зробили й мені.
<p>46 І підуть ті на вічну муку, а праведники - на життя вічне.



<h4>



Вiд Матвiя 26
<p>1 Коли Ісус промовив усі ці слова, то сказав своїм учням:
<p>2 Знайте, що через два дні буде Пасха, і Син Людський буде виданий на розп'яття.
<p>3 Тоді зібралися архиєреї, [книжники] та старшини народу в дворі архиєрея на ім'я Каяфа
<p>4 і змовилися схопити Ісуса підступом та вбити;
<p>5 тільки, казали, не у свято, щоб не сталося заколоту в народі.
<p>6 І ось, коли Ісус був у Витанії, в оселі Симона прокаженого,
<p>7 до Нього підійшла жінка, що мала посудину дорогоцінного мира, і зливала Йому на голову.
<p>8 Побачивши це, учні обурилися і сказали: Навіщо таке марнотратство?
<p>9 Це можна було дорого продати і роздати бідним.
<p>10 Зрозумівши, Ісус сказав їм: Нащо докучаєте жінці? Вона зробила мені добре діло;
<p>11 бідних ви завжди маєте з собою, а Мене не завжди маєте.
<p>12 Зливши мир моє тіло, жінка вчинила це на мій похорон.
<p>13 Щиру правду кажу вам, - де тільки проповідуватиметься ця Єванґелія в усім світі, розповідатиметься і про те, що вона зробила, на спомин про неї.
<p>14 Тоді один із дванадцятьох, що звався Юда Іскаріотський, пішов до архиєреїв
<p>15 і сказав: Що дасте мені, і я видам Його вам? Вони заплатили йому тридцять срібних монет.
<p>16 І відтоді він шукав слушної нагоди, щоб Його видати.
<p>17 Першого дня опрісноків приступили учні до Ісуса й питають: Де хочеш, щоб ми приготували тобі їсти пасху?
<p>18 Він відповів: Ідіть у місто до одного чоловіка й скажіть йому: Учитель каже: Моя година близько, в тебе зроблю пасху зі своїми учнями.
<p>19 Учні зробили так, як велів їм Ісус, і приготували пасху.
<p>20 Коли настав вечір, Він перебував з дванадцятьма.
<p>21 І як вони їли, сказав: Правду кажу вам, що один із вас Мене видасть.
<p>22 Дуже сумуючи, почали кожний говорити Йому: Чи не я, Господи?
<p>23 А Він у відповідь сказав: Той, що вмочить зі Мною у мисці руку, - Мене видасть.
<p>24 Син Людський іде, як написано про Нього; горе ж тій людині, що зрадить Сина Людського; краще було б тій людині не народитися.
<p>25 Озвався і Юда, що видав Його, і сказав: Чи це не я, Учителю? Відповідає йому: Ти сказав.
<p>26 Як вони їли, Ісус, узявши хліб і поблагословивши, переломив, дав учням і сказав: Прийміть, їжте, це є моє тіло.
<p>27 Потім узяв чашу і, віддавши хвалу, дав їм і сказав: Пийте з неї всі,
<p>28 бо це моя кров завіту, що проливається за багатьох на відпущення гріхів.
<p>29 Кажу ж вам, що не питиму віднині з цього плоду лози аж до того дня, коли новим питиму його з вами в Царстві мого Батька.
<p>30 Заспівавши, вони вийшли на Оливну гору.
<p>31 Тоді каже їм Ісус: ви всі спокуситеся в мені цієї ночі, бо написано: Вдарю пастиря, і розсіються вівці отари.
<p>32 А після мого воскресіння Я випереджу вас у Галилеї.
<p>33 У відповідь Петро сказав Йому: Навіть якщо всі спокусяться в тобі, то я ніколи не спокушуся.
<p>34 Ісус мовив йому: Щиру правду кажу тобі, що цієї ночі, перш, ніж заспіває півень, ти тричі Мене зречешся.
<p>35 Каже Йому Петро: Якби мені навіть треба було вмерти з тобою, не зречуся тебе. Так само сказали і всі учні.
<p>36 Тоді Ісус приходить з ними до місця, що зветься Гетсиманія, і каже їм: Сидіть тут, поки піду та помолюся там.
<p>37 І взявши Петра та двох Зеведеєвих синів, почав сумувати й тужити.
<p>38 Тоді каже їм: Сумна душа Моя аж до смерти; лишайтеся тут і пильнуйте зі Мною.
<p>39 І, пішовши трохи далі, впав долілиць, молячись і кажучи: Батьку мій, якщо можливо, хай Мене обійде ця чаша; однак не як Я хочу, а як Ти.
<p>40 Повертається до учнів, помічає, що вони сплять, і каже Петрові: То не спромоглися ви й однієї години пильнувати зі Мною?
<p>41 Пильнуйте й моліться, щоб не ввійшли в спокусу; бо дух бадьорий, а тіло немічне.
<p>42 Знову відійшов, удруге почав молитися, промовляючи: Батьку мій, якщо ця чаша не може минути, щоб Я не пив її, хай буде Твоя воля.
<p>43 Повернувшись, побачив, що вони знову спали, бо їхні очі були отяжілі.
<p>44 Лишивши їх, відійшов, знову помолився, втретє сказав те саме слово.
<p>45 Тоді приходить до учнів і каже їм: Спіть далі, спочивайте; ось наблизилася година, і Син Людський видається в руки грішників.
<p>46 Встаньте, ходімо, бо наблизився той, що видає Мене. 
<p>47 Він ще говорив, як прийшов Юда, один із дванадцятьох, а з ним великий натовп з мечами та довбнями від архиєреїв і старшин народу.
<p>48 А той, що видавав Його, дав їм знак, кажучи: Той, якого я поцілую, є Він, схопіть Його.
<p>49 Відразу підійшов до Ісуса і сказав: Вітаю, Учителю - та й поцілував Його.
<p>50 Ісус питає Його: Друже, для чого ти прийшов? А ті приступили, простягли руки до Ісуса і схопили Його.
<p>51 І ось один із тих, що були з Ісусом, простягнувши руку, вихопив свого меча і вдарив архиєрейового раба і відсік йому вухо.
<p>52 Тоді каже йому Ісус: Сховай свого меча, бо всі, які взяли меча, від меча загинуть.
<p>53 Чи ти гадаєш, що Я не можу вблагати мого Батька, щоб Він дав мені понад дванадцять леґіонів ангелів?
<p>54 Як же тоді збудуться Писання, що так мусить статися?
<p>55 В ту годину Ісус промовив до натовпу: Наче проти розбійника ви вийшли з мечами й киями, щоб Мене схопити; кожного дня сидів Я в храмі навчаючи, і ви не схопили Мене.
<p>56 Це ж усе сталося, щоб збулося Писання пророків. Тоді всі учні, полишивши Його, втекли.
<p>57 Ті, що схопили Ісуса, повели Його до архиєрея Каяфи, де зібралися книжники та старшини.
<p>58 Петро ж ішов за Ним віддалік до двору архиєрея і, увійшовши всередину, сів зі слугами, щоб побачити кінець.
<p>59 Архиєреї [та старшини] і весь симедріон шукали фальшивого свідчення проти Ісуса, щоб заподіяти смерть Його.
<p>60 Не знайшли, хоч виступало багато фальшивих свідків. Нарешті, прийшло двоє
<p>61 і кажуть: Він говорив: Можу знищити Божий храм і за три дні відбудувати.
<p>62 Архиєрей устав і сказав Йому: Чому не відповідаєш на те, що вони проти тебе свідчать?
<p>63 Але Ісус мовчав. І архиєрей сказав Йому: Заклинаю тебе Богом живим, щоб ти сказав нам, чи ти є Христос - Син Божий.
<p>64 Промовив до нього Ісус: Ти сказав; одначе кажу вам: відтепер побачите Сина Людського, що сидить праворуч Сили і йде на небесних хмарах.
<p>65 Тоді архиєрей роздер свою одіж, твердячи, що хулу сказав: Яких ще потребуємо свідків? Ось тепер ви чули хулу.
<p>66 Як вам здається? Вони відповіли й сказали: Він повинен умерти.
<p>67 Тоді заплювали Йому обличчя та били Його; інші ж ударяли в обличчя,
<p>68 кажучи: Пророкуй нам, Христе, хто тебе вдарив?
<p>69 Петро сидів ззовні у дворі; і приступила до Нього одна рабиня, кажучи: І ти був з Ісусом Галилейським.
<p>70 Але він зрікся перед усіма, заявивши: Не знаю, що ти кажеш.
<p>71 Коли ж він вийшов до брами, побачила Його друга і каже тим, що там були: Цей був з Ісусом Назареєм.
<p>72 І знову зрікся з клятвою: Не знаю цієї людини.
<p>73 Трохи згодом приступили ті, що там стояли, і сказали Петрові: Та ти справді один з них, бо і твоя говірка тебе виявляє.
<p>74 Тоді він почав божитися і клястися, що не знав тієї людини. І враз заспівав півень.
<p>75 І згадав Петро слово, яке сказав Ісус: Перше, ніж півень заспіває, ти тричі зречешся Мене. І, вийшовши геть, заплакав гірко.



<h4>



Вiд Матвiя 27
<p>1 Коли настав ранок, усі архиєреї і старшини народу скликали раду проти Ісуса, щоб Його вбити;
<p>2 зв'язавши Його, повели й передали правителеві Пилатові.
<p>3 Тоді Юда, що Його видав, побачивши, що він засуджений, розкаявся і повернув тридцять срібних монет архиєреям і старшинам,
<p>4 кажучи: Я згрішив, видавши невинну кров. Вони ж сказали: А що нам до того? Ти побачиш.
<p>5 Тоді він кинув срібняки в храм, пішов геть і повісився.
<p>6 Архиєреї ж, узявши срібняки, сказали: Не годиться класти їх до скарбниці, бо це ціна крови.
<p>7 Порадившись, купили на них гончарське поле, щоб ховати там чужинців.
<p>8 Тому те поле досі зветься полем крови.
<p>9 Тоді здійснилося слово пророка Єремії, що каже: І взяли вони тридцять срібняків - вартість того, що Його оцінили сини Ізраїля,
<p>10 і дали їх за гончарське поле, як звелів був мені Господь.
<p>11 Ісус же став перед правителем, і правитель запитав Його: Чи ти Юдейський Цар? Ісус відповів: Ти кажеш.
<p>12 Коли архиєреї і старшини Його звинувачували, Він нічого не відповідав.
<p>13 Тоді каже Йому Пилат: Хіба не чуєш, скільки проти тебе свідчать?
<p>14 Але Він не відповідав Йому на жодне слово, тож правитель дуже дивувався.
<p>15 На кожне свято правитель мав звичай відпускати народові одного в'язня, якого бажали.
<p>16 Був же тоді відомий в'язень, що звався Варавою.
<p>17 Коли вони зібралися, Пилат сказав їм: Кого хочете, щоб я відпустив вам, Ісуса Вараву чи Ісуса, що зветься Христос?
<p>18 Знав бо, що через заздрощі видали Його.
<p>19 Коли Він сидів на судилищі, послала до нього його дружина сказати: Не май нічого з тим праведником; бо багато я потерпіла нині вві сні через Нього.
<p>20 Архиєреї ж і старшини підмовили людей, щоб випросили Вараву, а Ісуса вбили.
<p>21 Озвався правитель і сказав їм: Кого з двох хочете, щоб я відпустив вам? Вони сказали: Вараву.
<p>22 Сказав їм Пилат: А що маю зробити з Ісусом, що зветься Христос? Усі закричали: Хай буде розіп'ятий.
<p>23 Він же сказав: Який же злочин Він скоїв? А вони ще дужче кричали: Хай буде розіп'ятий.
<p>24 Побачивши, що нічого не вдіє, а заколот дедалі більшає, Пилат узяв воду, вмив руки перед народом і сказав: Невинний я в крові цього праведника, ви побачите.
<p>25 У відповідь увесь народ волав: Кров Його на нас і на наших дітях. 
<p>26 Тоді відпустив їм Вараву, а Ісуса, бичувавши, видав на розп'яття.
<p>27 Тоді воїни правителя, взявши Ісуса до преторії, зібрали на Нього всю когорту.
<p>28 І, роздягнувши Його, накинули на Нього багряницю
<p>29 і, сплівши вінець з тернини, поклали Йому на голову, а тростину дали в праву руку і, впавши на коліна перед Ним, глузували з Нього, кажучи: Радій, Царю Юдейський.
<p>30 І, наплювавши на Нього, взяли тростину та били Його по голові.
<p>31 Коли наглузувалися з Нього, стягли з Нього багряницю, надягли на Нього Його одяг і повели на розп'яття.
<p>32 Виходячи ж, зустріли киринейського чоловіка на ім'я Симон, і Його змусили нести Його хрест.
<p>33 Прийшовши на місце, яке зветься Ґолґота, що в перекладі означає Череп-місце,
<p>34 дали Йому випити вина, змішаного з жовчю; але Він, покуштувавши, не схотів пити.
<p>35 Ті ж, що розіп'яли Його, поділили Його одяг, кидаючи жереб;
<p>36 сидячи, стерегли Його там.
<p>37 Над Його головою прибили Його провину, написавши: Цей Ісус - Цар Юдейський.
<p>38 Тоді розіп'яли з Ним двох розбійників, одного праворуч, а другого ліворуч.
<p>39 Ті, що проходили повз Нього, ганили Його, похитаючи головами
<p>40 і кажучи: Ти, що руйнуєш храм і за три дні відбудовуєш, порятуй-но себе самого; якщо ти Божий Син, то зійди з хреста.
<p>41 Так само й архиєреї, глузуючи з книжниками та старшинами, говорили:
<p>42 Інших врятував, а себе самого не може врятувати; Він Цар Ізраїльський, хай тепер зійде з хреста, і повіримо в Нього.
<p>43 Він покладав надію на Бога, хай нині Його визволить, якщо хоче; бо сказав, що Він - Божий Син.
<p>44 Так само ж розбійники, розп'яті з Ним, насміхалися з Нього.
<p>45 Від шостої години темрява стала по всій землі до дев'ятої години.
<p>46 О дев'ятій годині Ісус скрикнув гучним голосом, кажучи. Елі, Елі, лема савахтані? Тобто: Боже мій, Боже мій, навіщо ти Мене покинув?
<p>47 Деякі з тих, що там стояли, почувши це, казали, що Він кличе Іллю.
<p>48 Один з них, побігши враз, узяв губку, наповнив її оцтом, настромив на тростину, дав Йому пити.
<p>49 Інші ж казали: Лиши, побачимо, чи прийде Ілля Його рятувати.
<p>50 Ісус же, знову голосно крикнувши, віддав духа.
<p>51 І ось завіса храму роздерлася надвоє - згори додолу, земля затряслася, скелі порозпадалися;
<p>52 гроби повідкривалися, багато тіл померлих святих воскресли
<p>53 і, вийшовши з гробів після Його воскресіння, ввійшли до святого міста і явилися багатьом.
<p>54 А сотник і ті, що з ним стерегли Ісуса, побачивши землетрус і те, що сталося, дуже злякалися, кажучи: Справді Він був Божим Сином.
<p>55 Були ж там багато жінок, що дивились здалека; вони йшли за Ісусом з Галилеї, прислуговуючи Йому.
<p>56 Між ними була Марія Магдалина, Марія - мати Якова та Йосипа, мати Заведеєвих синів.
<p>57 Коли настав вечір, прийшов заможний чоловік з Ариматеї, на ім'я Йосип, який і сам був учнем в Ісуса;
<p>58 він, приступивши до Пилата, попросив тіло Ісуса. Пилат наказав дати.
<p>59 Узявши тіло, Йосип обгорнув Його чистим полотном
<p>60 і поклав Його до своєї нової гробниці, що її висік у скелі, і, прикотивши до отвору гробниці великий камінь, відійшов.
<p>61 Була ж там Марія Магдалина і друга Марія, що сиділи напроти гробу.
<p>62 Наступного ранку, що після п'ятниці, зібралися архиєреї та фарисеї до Пилата
<p>63 й кажуть: Пане, ми пригадали, що той безумець сказав ще за життя: По трьох днях Я встану.
<p>64 Тож накажи стерегти гробницю до третього дня, щоб часом Його учні, прийшовши вночі, не вкрали Його та не сказали народові: Він воскрес із мертвих, бо буде ця остання омана гірша від першої.
<p>65 Пилат сказав їм: Маєте сторожу; ідіть і забезпечте, як знаєте.
<p>66 Вони пішли й забезпечили гробницю: запечатали камінь, поставили сторожу.



<h4>



Вiд Матвiя 28
<p>1 Після суботнього вечора, як розвиднялося першого дня після суботи, прийшла Марія Магдалина й інша Марія, щоб навідатися до гробу.
<p>2 І ось стався великий землетрус, бо Господній ангел, зійшовши з неба, приступив, відкотив камінь від отвору гробниці і сів на ньому.
<p>3 Був же Його вигляд, мов блискавка; а Його одяг білий, мов сніг.
<p>4 Зі страху перед ним затряслася сторожа і стала, наче мертва.
<p>5 Озвався ангел і сказав жінкам: Не бійтеся, бо знаю, що шукаєте Ісуса розіп'ятого;
<p>6 немає Його тут, бо Він воскрес, як сказав; ідіть подивіться на місце, де Він лежав.
<p>7 Швидше ідіть та скажіть Його учням, що Він устав із мертвих; Він чекатиме вас у Галилеї, там Його й побачите; ось я сказав вам.
<p>8 Вони квапливо відійшли від гробниці зі страхом та великою радістю; побігли, щоб сповістити Його учнів.
<p>9 [Коли ж ішли сповістити Його учнів,] і ось Ісус зустрів їх, кажучи: Радійте. Вони ж, приступивши, обхопили Його ноги і вклонилися Йому.
<p>10 Тоді каже їм Ісус: Не бійтеся, ідіть сповістіть моїх братів, щоб ішли до Галилеї, там Мене побачать.
<p>11 Коли вони йшли, дехто зі сторожі, прийшовши до міста, сповістив архиєреїв про все, що сталося.
<p>12 Зібравшись із старшинами та скликавши раду, дали доволі грошей воякам
<p>13 і звеліли: Кажіть, що Його учні, прийшовши вночі, викрали Його, коли ми спали. А як почує це правитель, ми вмовимо його, і він вас не турбуватиме.
<p>15 Вони, взявши гроші, зробили так, як їх навчили. І це слово розійшлося між юдеями - аж до сьогодні.
<p>16 А одинадцять учнів пішли до Галилеї на гору, куди призначив їм Ісус,
<p>17 і, побачивши Його, вклонилися, а деякі засумнівалися.
<p>18 Ісус, приступивши, сказав їм: Дана мені вся влада на небі й на землі.
<p>19 Отже, йдіть і вчіть усі народи, хрестячи їх в ім'я Батька, і Сина, і Святого Духа,
<p>20 наставляючи їх, зберігати все, що Я заповів вам; і ось Я з вами в усі дні до закінчення віку. [Амінь].



