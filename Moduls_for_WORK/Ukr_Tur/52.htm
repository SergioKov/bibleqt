<h2></h2>
<h4>



Вiд Луки 1
<p>1 Оскільки багато хто брався за складання розповіді про речі, що сталися в нас,
<p>2 і, як нам передали їх ті, що з самого початку були очевидцями й слугами слова,
<p>3 то вподобав і я, дослідивши пильно все від початку, написати за порядком тобі, високодостойний Теофіле,
<p>4 щоб ти пізнав достовірність і точність науки, якої навчився.
<p>5 У дні Ірода, Юдейського царя, був один священик, на ім'я Захарія, з денної черги Авії, та його жінка з дочок Ааронових, а ім'я її - Єлизавета.
<p>6 Були обоє праведні перед Богом, бездоганно виконували всі Господні заповіді й настанови.
<p>7 І не мали вони дитини, бо Єлизавета була неплідна; обоє постарілися в днях своїх.
<p>8 Одного разу, як він за своєю денною чергою служив перед Богом,
<p>9 за звичаєм священства випало йому покадити, ввійшовши до Господнього храму.
<p>10 І безліч народу молилася знадвору під час кадіння.
<p>11 З'явився йому Господній ангел, що стояв праворуч кадильного жертовника.
<p>12 Стривожився Захарія, побачивши, і страх напав на нього.
<p>13 Промовив до нього ангел: Не бійся, Захаріє, бо почуто твою молитву; твоя дружина Єлизавета народить тобі сина і даси йому ім'я Іван.
<p>14 І буде тобі радість та веселість, і багато хто зрадіє з його народження.
<p>15 Бо він буде великий перед Господом, ні вина, ні п'янкого напою не питиме, і наповниться Духом Святим ще з лона своєї матері.
<p>16 Наверне багатьох ізраїльських синів до їхнього Господа Бога,
<p>17 і він ітиме перед ним духом та силою Іллі, щоб навернути серця батьків до дітей, а невірних - до мудрості праведних, щоб приготувати Господеві підготовлений народ. 
<p>18 І промовив Захарія до ангела: Із чого я це пізнаю? Адже я старий, та й дружина моя зістарілася в днях своїх.
<p>19 У відповідь ангел сказав йому: Я Гавриїл, що стою перед Богом; мене послано говорити з тобою і благовістити тобі це.
<p>20 І ось ти замовкнеш і не зможеш мовити до того дня, поки це не збудеться, - за те, що ти не повірив моїм словам, які збудуться свого часу!
<p>21 Люди чекали на Захарію і дивувалися, чому він барився в храмі.
<p>22 Коли він вийшов, то не міг говорити до них; вони зрозуміли, що побачив видіння в храмі; а він говорив знаками їм, але залишився німий.
<p>23 І коли скінчилися дні його служби, він пішов до своєї оселі.
<p>24 А після тих днів зачала його дружина Єлизавета і таїлася п'ять місяців, кажучи:
<p>25 Так мені вчинив Господь у ті дні, коли пожалів, щоб зняти мою ганьбу перед людьми.
<p>26 А на шостім місяці посланий був ангел Гавриїл від Бога до Галилейського міста Назарета,
<p>27 до діви, зарученої з чоловіком на ім'я Йосип, із дому Давидового, а ім'я діви - Марія.
<p>28 І ввійшовши до неї, сказав: Радій, сповнена благодаті, Господь з тобою, [благословенна ти між жінками].
<p>29 Вона стривожилася від цих слів і міркувала, що означає це привітання.
<p>30 Ангел сказав їй: Не бійся, Маріє, бо ти знайшла ласку в Бога.
<p>31 І ось, зачнеш в собі і народиш Сина, даси Йому ім'я Ісус.
<p>32 Він буде великий і Сином Всевишнього названий; дасть йому Господь Бог пристол його батька Давида,
<p>33 і довіку царюватиме в домі Якова, і його царюванню не буде кінця.
<p>34 І озвалась Марія до ангела: Як станеться це, коли я чоловіка не знаю?
<p>35 У відповідь ангел сказав її: Дух Святий зійде на тебе і сила Всевишнього тебе обгорне; тому й Святе, що народиться, назветься Сином Божим.
<p>36 Ось і твоя родичка Єлизавета, і та зачала сина у своїй старості, і вже є на шостому місяці, хоч звуть її неплідною;
<p>37 але не буває безсилим у Бога жодне слово.
<p>38 А Марія промовила: Я раба Господня, хай буде мені за словом твоїм. І ангел відійшов від неї.
<p>39 Тими днями Марія, вставши, поспіхом пішла в гірські околиці, до міста Юдиного.
<p>40 І ввійшла до Захарієвої оселі, привітала Єлизавету.
<p>41 Коли ж почула Єлизавета Маріїне привітання, заворушилося немовля в її лоні. Єлизавета сповнилася Святим Духом,
<p>42 і скрикнула голосно та промовила дуже голосно: Благословенна ти між жінками і благословенний плід твого лона!
<p>43 І звідки ж мені це, щоб до мене прийшла мати мого Господа?
<p>44 Бо як почула я твоє привітання, то з радощів заворушилася дитина в моєму лоні.
<p>45 Блаженна ж та, яка повірила, що здійсниться те, що було сказане їй Господом!
<p>46 А Марія промовила: Величає душа моя Господа,
<p>47 і радіє дух мій у Бозі, Спасі моїм.
<p>48 Бо зглянувся на покору раби своєї. Ось, віднині блаженною зватимуть мене всі роди,
<p>49 бо зробив мені велике сильний! І святе ім'я його,
<p>50 і милість його з роду в рід для тих, що бояться його.
<p>51 Він показав силу руки своєї, розсівав гордих думками сердець своїх,
<p>52 скинув сильних з престолів і підніс покірних,
<p>53 голодним дав достаток, а багатих відпустив з нічим.
<p>54 Пригорнув Ізраїля, слугу свого, щоб згадати те милосердя,
<p>55 так як прорік був до батьків наших - Авраама і роду його аж до віку.
<p>56 Перебула ж Марія з нею якихось три місяці і повернулася до своєї оселі.
<p>57 А Єлизаветі настав час родити, і вона народила сина.
<p>58 Почули сусіди та її родина, що Господь щедро вилив своє милосердя на неї, і тішилися разом з нею.
<p>59 Сталося, що восьмого дня прийшли обрізати дитя і називали його ім'ям його батька - Захарією.
<p>60 Озвалася мати його та й сказала: Ні, хай буде названий Іваном.
<p>61 І сказали їй, що нікого немає в її родині, хто б називався цим ім'ям.
<p>62 І знаками питали його батька, як хотів би його назвати.
<p>63 Попросивши дощечку, написав слова: Його ім'я - Іван. І всі дивувалися.
<p>64 У ту мить відкрилися його вуста і його язик, і він став говорити, благословляючи Бога.
<p>65 І страх напав на всіх їхніх сусідів, і в усіх Юдейських землях розповідалося про всі ці події.
<p>66 Усі, що почули це, зважували в серці своїм, кажучи: Ким же буде ця дитина? Господня рука була таки з нею!
<p>67 Його батько Захарія наповнився Духом Святим і став пророкувати, кажучи:
<p>68 Благословенний Господь, Бог Ізраїлів, бо відвідав і визволив свій народ,
<p>69 підніс нам ріг порятунку в оселі свого слуги Давида,
<p>70 як був заповідав устами святих одвіку своїх пророків,
<p>71 що визволить нас від наших ворогів та з рук наших ненависників, щоб
<p>72 показати милосердя нашим батькам, згадати свій святий Завіт,
<p>73 що дотримає присягу, якою присягався нашому батькові Авраамові,
<p>74 щоб ми визволилися з рук ворогів та без страху
<p>75 служили йому в святості й справедливості, поки житимемо.
<p>76 І ти, дитино, назвешся пророком Всевишнього, бо йтимеш перед Господом, щоб приготувати йому дорогу;
<p>77 щоб дати пізнати його народові спасіння через відпущення його гріхів;
<p>78 щоб завдяки великому милосердю нашого Бога, яке він злив на наш Схід з висоти,
<p>79 освітити тих, що перебувають у темряві й смертельній тіні, і спрямувати наші ноги на дорогу миру. 
<p>80 А дитина росла й міцніла духом, і перебувала в пустинях до дня свого з'явлення перед Ізраїлем.



<h4>



Вiд Луки 2
<p>1 І сталося тими днями, що вийшов указ імператора Августа переписати всю землю.
<p>2 Цей перепис уперше відбувся, як володів Сирією Кириній.
<p>3 І йшли всі записатися, кожний до свого міста.
<p>4 Пішов і Йосип з Галилеї, з міста Назарета - до Юдеї, до міста Давидового, що зветься Вифлеємом, - бо був він з дому та з роду Давидового, -
<p>5 записатися з Марією, зарученою з ним [жінкою], що була вагітна.
<p>6 І сталося таке, що коли були вони там, сповнилися дні, щоб їй народити.
<p>7 І народила свого первістка - Сина, сповила його й поклала в яслах, бо в заїзді не було для них місця.
<p>8 І були в тій землі пастухи, які були в полі та стерегли нічної пори свою отару.
<p>9 Аж [ось] Господній ангел став між ними, і слава Господня осяяла їх, і вони перейнялися великим страхом.
<p>10 Та ангел сказав їм: Не бійтеся, бо я благовіщаю вам велику радість, яка буде радістю для всього народу:
<p>11 для вас народився сьогодні в місті Давидовім Спаситель, тобто Господь Христос.
<p>12 І ось вам така ознака: знайдете немовля сповите - воно лежить у яслах.
<p>13 Вмить з'явилася біля ангела сила-силенна небесного війська, яке хвалило Бога і говорило:
<p>14 Слава Богові у високості, і на землі мир, в людях доброї волі!
<p>15 І сталося таке, що коли ангели відійшли від них на небо, пастухи почали казати один одному: Ходім же до Вифлеєма і подивимося, що там сталося, про що Господь сповістив нам.
<p>16 Поспішаючи, прийшли та знайшли Марію, Йосипа і немовля, яке лежало в яслах;
<p>17 побачивши, розповіли про те, що було сказане їм про цю дитину.
<p>18 Усі, що почули, дивувалися сказаному пастухами.
<p>19 Марія ж зберігала всі ці слова, збираючи їх у своїм серці.
<p>20 А пастухи повернулися, славлячи й хвалячи Бога за все, що чули та бачили, як їм було сказано.
<p>21 Коли виповнилося вісім днів, щоб обрізати його, то назвали його Ісусом, як назвав його ангел ще перед тим, як зачався він у лоні.
<p>22 І коли минули дні очищення, згідно із законом Мойсея, то принесли Його до Єрусалима, щоб поставити перед Господом,
<p>23 як то записано в Господнім законі: кожне немовля чоловічої статі, що відкриває лоно, назветься святим для Господа.
<p>24 І щоб скласти жертву, згідно зі сказаним у законі Господнім - дві горлиці або двоє голуб'ят. 
<p>25 Був один чоловік у Єрусалимі на ім'я Семен, - людина праведна й побожна, що очікував утіхи Ізраїля; і Святий Дух був на ньому.
<p>26 І було йому звіщено Духом Святим, що не побачить смерти, доки не побачить Христа Господнього.
<p>27 І привів його дух до храму. Коли батьки внесли немовля Ісуса, щоб зробити з ним за законним звичаєм,
<p>28 він узяв його на руки, віддав хвалу Богові та й сказав:
<p>29 Нині відпускаєш твого раба, Владико, згідно з твоїм словом, - у мирі,
<p>30 бо мої очі побачили твоє Спасіння,
<p>31 яке ти приготовив перед лицем усіх народів:
<p>32 світло для просвіти поган і для слави народу твого Ізраїля.
<p>33 І його батько та мати дивувалися тим, що говорилося про нього.
<p>34 А Семен поблагословив їх і сказав до Марії, його матері: Ось лежить він - на падіння і піднесення багатьох в Ізраїлі і на знак сперечання;
<p>35 а тобі самій душу прошиє меч, щоб відкрилися думки сердець багатьох.
<p>36 І була тут Анна - пророчиця, дочка Фануїлова, з роду Асира; вона дожила до глибокої сторости, живши з чоловіком сім років від дівоцтва свого;
<p>37 удова, вісімдесяти чотирьох років, яка не відходила від церкви, служачи вдень і вночі постом та молитвами.
<p>38 Прийшовши тієї години, вона прославляла Господа і говорила про нього всім, хто чекав на визволення Єрусалима.
<p>39 А як виконали все за законом Господнім, повернулися до Галилеї, до свого міста Назарета.
<p>40 Дитина ж росла й міцніла, набираючись мудрости, - і ласка Божа була на ній.
<p>41 Його батьки щороку ходили до Єрусалима на свято Пасхи.
<p>42 І коли було йому дванадцять літ, вони за звичаєм пішли на свято [до Єрусалима].
<p>43 А як скінчилися дні свята, вони поверталися; а хлопець Ісус залишився в Єрусалимі; та не знали його батько [Йосип та мати].
<p>44 Думали, що він десь у натовпі. Пройшли день дороги та й стали шукати його поміж родичами та знайомими;
<p>45 не знайшли, повернулися до Єрусалима й тут шукали його.
<p>46 І сталося, що по трьох днях знайшли його в храмі; сидів серед учителів, слухав їх та розпитував.
<p>47 Усі, що слухали, дивувалися з його розуму та його відповідей.
<p>48 Побачивши його, здивувалися; мати його сказала йому: Дитино, чому ти нам таке вчинив? Ось твій батько і я, стражденні, шукали тебе.
<p>49 А він їм відказав: Чому ж ви мене шукали? Хіба не знаєте, що мені треба бути в тому, що належить моєму Батькові?
<p>50 Вони ж не зрозуміли того слова, яке він їм сказав.
<p>51 І пішов він з ними, і прибув до Назарета, і слухався їх. А його мати зберігала всі ті слова в своєму серці.
<p>52 А Ісус набував мудрости, віку та ласки - в Бога і в людей.



<h4>



Вiд Луки 3
<p>1 На п'ятнадцятім році панування імператора Тиверія, коли Юдеєю володів Понтійський Пилат, а Ірод був тетрархом Галилеї, його брат Пилип - тетрархом Ітуреї та Трахонітської округи, а Лисаній - тетрархом Авілинії,
<p>2 за архиєреїв Анни й Каяфи, було Боже слово до Івана, Захарієвого сина, в пустині.
<p>3 Він пройшов усю землю Йорданську, проповідуючи хрещення покаяння для відпущення гріхів,
<p>4 - як ото написано в книзі пророцтва Ісаї пророка: Голос того, що кличе в пустині: приготуйте дорогу Господню, вирівняйте стежки Йому:
<p>5 хай кожна ущелина наповниться, і кожна гора та кожний пагорок зрівняються; хай стане криве - рівним, а вибоїсті - гладенькими дорогами;
<p>6 і кожна людина побачить спасіння Боже !
<p>7 Іван казав людям, що приходили хреститися до нього: Роде гадючий, хто навчив вас тікати від прийдешнього гніву?
<p>8 Отож зробіть плоди, гідні каяття, і не пробуйте казати в собі: Маємо батька Авраама. Кажу бо вам, що Бог може з оцього каміння піднести дітей Авраамові.
<p>9 Бо вже й сокира лежить біля коріння дерев: кожне ж дерево, що не дає доброго плоду, зрубується і вкидається у вогонь.
<p>10 Запитували його люди, кажучи: Що ж маємо робити?
<p>11 У відповідь сказав їм: Хто має дві сорочки, хай дасть тому, хто не має, а хто має їжу, так само хай робить.
<p>12 Прийшли й митники хреститися та й кажуть до нього: Учителю, а що нам робити?
<p>13 А він сказав їм: Нічого більше від того, що установлене вам, - не робіть.
<p>14 Питали його й вояки, кажучи: А ми що маємо робити? І він їм відповів: Нікого не кривдьте, не обмовляйте і задовольняйтеся своєю платнею.
<p>15 Коли народ чекав і всі роздумували в своїх серцях про Івана, чи він не є часом Христос,
<p>16 - Іван відповідав усім, кажучи: Я водою хрещу вас; але йде дужчий від мене, якому я не гідний розв'язати ремінь його взуття; він хреститиме вас Духом Святим та вогнем;
<p>17 він тримає в своїй руці лопату, щоб очистити тік і зібрати пшеницю до житниці, а полову спалити вогнем незгасним.
<p>18 Багато ще й іншого, потішаючи, благовістив народові.
<p>19 Тетрарх Ірод, викритий Іваном за Іродіяду, дружину свого брата і за все зло, що його зробив Ірод,
<p>20 до всього додав ще й те, що замкнув Івана до в'язниці.
<p>21 Сталося, коли хрестився весь народ і коли Ісус теж, хрестившись, молився, - розкрилося небо,
<p>22 зійшов Дух Святий у вигляді голуба на нього, і почувся голос із неба: Ти мій улюблений Син, у тобі - моє вподобання.
<p>23 А той Ісус, розпочинаючи, мав яких років тридцять, будучи, як думано, сином Йосипа, сина Ілії,
<p>24 сина Маттата, сина Левія, сина Мельхії, сина Янная, сина Йосипа,
<p>25 сина Маттатія, сина Амоса, сина Наума, сина Еслія, сина Нангея,
<p>26 сина Маата, сина Маттатія, сина Семія, сина Йосиха, сина Йоди,
<p>27 сина Йоанана, сина Рисія, сина Зоровавеля, сина Салатіїла, сина Нирія,
<p>28 сина Мелхія, сина Аддія, сина Косама, сина Елмадама, сина Іра,
<p>29 сина Ісуса, сина Еліезера, сина Йорима, сина Маттата, сина Левія,
<p>30 сина Семена, сина Юди, сина Йосипа, сина Йонама, сина Еліякима,
<p>31 сина Мелея, сина Меная, сина Маттата, сина Натама, сина Давида,
<p>32 сина Єсея, сина Овида, сина Вооза, сина Сали, сина Наассона,
<p>33 сина Аминадава, сина Админа, сина Арнія, сина Есрома, сина Фареса, сина Юди,
<p>34 сина Якова, сина Ісаака, сина Авраама, сина Тари, сина Нахора,
<p>35 сина Сируха, сина Рагава, сина Фалека, сина Евера, сина Салана,
<p>36 сина Каїнана, сина Арфаксада, сина Сима, сина Ноя, сина Ламеха,
<p>37 сина Матусала, сина Еноха, сина Ярета, сина Малелеїла, сина Каїнама,
<p>38 сина Еноса, сина Сита, сина Адама, - сина Бога.



<h4>



Вiд Луки 4
<p>1 А Ісус, сповнений Духом Святим, повернувся з-над Йордану і, будучи проваджений Духом до пустині,
<p>2 сорок днів був там випробовуваний дияволом. І не їв нічого в ті дні; щойно скінчилися вони, - зголоднів.
<p>3 І сказав йому диявол: Якщо ти Божий Син, скажи цьому каменеві, щоб став хлібом.
<p>4 Відповів йому Ісус: Написано, що не самим хлібом житиме людина, [але кожним Божим словом].
<p>5 І [диявол], повівши його [на високу гору], показав йому на мить усі царства світу,
<p>6 і сказав йому диявол: Я дам тобі всю оцю владу та їх славу, бо мені це передано, я, кому тільки хочу, тому і даю її;
<p>7 отож, коли ти вклонишся переді мною, то буде все це твоє.
<p>8 І сказав йому Ісус у відповідь: [Іди геть від мене, сатано]; написано: вклоняйся Гоподеві Богові своєму і йому одному служи.
<p>9 Повів його до Єрусалима й поставив на краю храмового даху та сказав йому: Якщо ти Божий Син, кинься звідси додолу;
<p>10 бо написано: Своїм ангелам накаже про тебе, щоб берегли тебе,
<p>11 і вони на руках понесуть тебе, аби ти часом не спотикнувся об камінь твоєю ногою.
<p>12 А Ісус у відповідь мовив йому: Сказано: не випробовуй Господа Бога свого. 
<p>13 Закінчивши всі спокушування, відійшов від нього до часу.
<p>14 Ісус повернувся в силі Духа до Галилеї. Чутка про нього пішла по всьому краї.
<p>15 Він навчав у їхніх синаґоґах, і всі його славили.
<p>16 Прибув він до Назарета, де був вихований; увійшов, за своєю звичкою, у день суботній до синаґоґи та став, щоб читати.
<p>17 Дали йому книгу пророка Ісаї, розгорнувши книгу, знайшов місце, де було написано:
<p>18 Дух Господній на мені, бо помазав мене благовістити бідним, послав мене [лікувати розбитих серцем], проповідувати полоненим - відпущення, сліпим - прозріння, пригноблених відпустити на волю;
<p>19 звіщати рік Господньої милости.
<p>20 Згорнувши книгу, віддав її слузі та й сів; очі всіх у синаґозі пильно стежили за ним.
<p>21 І почав говорити до них: Сьогодні збулося Писання, що ви його почули.
<p>22 Усі свідчили йому, дивуючись словам, що линули з його вуст; міркували: Чи не син це Йосипів?
<p>23 А він мовив до них: Напевне, скажете мені цю приказку: Лікарю, вилікуй самого себе! Зроби й тут, у вітчизні своїй, те, що, чули ми, сталося в Капернаумі.
<p>24 А він мовив: Щиру правду кажу вам, що жоден пророк не приймається в своїй вітчизні.
<p>25 Щиру правду ж кажу вам, що багато вдів було в дні Іллі в Ізраїлі, коли небо замкнулося на три роки й шість місяців, і був тоді великий голод по всій землі;
<p>26 і до жодної з них Ілля не був посланий, тільки в Сарепту Сидонську - до жінки-вдови.
<p>27 І багато було прокажених за Єлисея - пророка в Ізраїлі, але ніхто з них не очистився, тільки Нееман-сирієць.
<p>28 І всі в синаґозі, почувши це, сповнилися гнівом.
<p>29 Вставши, вигнали його геть з міста і повели його на край гори, на якій було збудоване їхнє місто, щоб його з неї скинути;
<p>30 а він, пройшовши між ними, віддалився.
<p>31 Прийшов до Капернаума, міста галилейського. І навчав їх по суботах;
<p>32 і дивувалися з навчання його, бо слово його мало владу.
<p>33 Був у синаґозі чоловік, що мав духа нечистого - демона. Закричав голосом гучним:
<p>34 Облиш, що тобі до нас, Ісусе Назарянцю? Чи ти прийшов часом вигубити нас? Я знаю, хто ти, - Святий, Божий.
<p>35 А Ісус заборонив йому, кажучи: Замовкни й вийди з нього. І демон, кинувши його посередині, вийшов з нього, зовсім не зашкодивши йому.
<p>36 Всіх охопив жах, вони говорили одне до одного, кажучи: Що це за слово, що владою і силою наказує нечистим духам - і вони виходять?
<p>37 І йшла чутка про нього по всіх місцях краю.
<p>38 Вийшовши із синаґоґи, Він завітав до Симонової оселі. Симонова теща була в гарячці; Його благали про неї.
<p>39 Ставши над нею, він наказав гарячці, - і вона залишила її; одразу ж уставши, служила їм.
<p>40 Коли заходило сонце, всі, що мали хворих на різні недуги, приводили їх до нього, а він, покладаючи на кожного з них руки, вздоровляв їх.
<p>41 Виходили біси з багатьох, викрикуючи й кажучи: Ти - Син Божий! Та Він їм забороняв і не давав говорити, що вони знали, що він Христос.
<p>42 Як настав день, він вийшов і подався до самотнього місця. Люди шукали його - і знайшли та трималися його, щоб не відходив від них.
<p>43 Він сказав їм: І іншим містам мені належить благовістити Боже Царство, бо на те мене послано.
<p>44 І він проповідував по юдейських синагогах.



<h4>



Вiд Луки 5
<p>1 Сталося так, що коли налягав на нього натовп, аби слухати Боже слово, а він стояв біля Генезаретського озера, -
<p>2 то побачив два човни, що стояли при березі озера. А рибалки, відійшовши від них, полоскали невода.
<p>3 Увійшовши до одного з човнів, того, що був Симонів, велів йому трохи відпливти від берега; сів і навчав людей з човна.
<p>4 Коли перестав навчати, звернувся до Симона: Попливи на глибінь і закинь невід на лов.
<p>5 А Симон у відповідь сказав [йому]: Наставнику, цілу ніч, потрудившись, ми нічого не зловили; та за словом твоїм - закину невід.
<p>6 І зробивши це, вони наловили дуже багато риби, аж їхній невід почав рватися.
<p>7 І помахали друзям у другім човні, щоб прийшли їм допомогти. Ті прийшли й наповнили обидва човни так, що вони стали потопати.
<p>8 Побачивши це, Симон-Петро припав до колін Ісусових, кажучи: Відійди від мене, бо я грішний чоловік, Господи!
<p>9 Бо Жах охопив його і всіх, хто був з ним, від кількости риби, що вони наловили, -
<p>10 також і Якова й Івана, синів Зеведеєвих, які були Симоновими спільниками. І сказав Ісус Симонові: Не бійся - відтепер будеш ловцем людей.
<p>11 І витягнувши човни на берег, полишили все, пішли за ним.
<p>12 Сталося так, що коли він був у одному з міст, один чоловік, увесь у проказі, побачивши Ісуса, впав долілиць та й благав його, кажучи: Господи, коли хочеш, можеш мене очистити.
<p>13 Простягнувши руку, доторкнувся до нього, кажучи: Хочу, стань чистим. І враз проказа зійшла з нього.
<p>14 І велів йому нікому про те не казати: Але йди, покажися священикові, принеси за очищення своє так, як наказав Мойсей, - для свідчення їм.
<p>15 Розійшлася далеко чутка про нього, і сходилися великі юрби, щоб послухати й вилікуватися [в нього] від своїх недуг.
<p>16 Він же відходив у пустині і молився.
<p>17 Сталося одного дня, коли він навчав, - сиділи фарисеї і законовчителі, які поприходили з усіх сіл галилейських і юдейських та Єрусалима; і сила Господня була в ньому, щоб оздоровляти.
<p>18 І ось люди принесли на ліжку чоловіка, що був паралізований, і намагалися внести його й покласти перед ним.
<p>19 Не знайшовши, як пронести його через юрбу, вилізли на дах, та крізь черепицю, опустили його з ліжка на середину - перед Ісусом.
<p>20 Побачивши їхню віру, сказав: Чоловіче, відпускаються тобі твої гріхи.
<p>21 І почали розмірковувати книжники та фарисеї, кажучи: Хто ж він є, що говорить таку богозневагу? Хто може відпускати гріхи, крім самого Бога?
<p>22 Пізнавши ж думки їхні, Ісус сказав їм у відповідь: Що ви роздумуєте у ваших серцях?
<p>23 Що легше - сказати: відпускаються тобі твої гріхи чи сказати: встань і ходи?
<p>24 Але щоб ви знали, що Син Людський має владу на землі відпускати гріхи, - сказав паралізованому: Кажу тобі, встань, візьми своє ложе та йди до своєї оселі.
<p>25 І враз уставши перед ними, взяв те, на чому лежав, і пішов до своєї оселі, прославляючи Бога.
<p>26 Жах охопив усіх, і вони славили Бога і сповнилися страхом, кажучи: Преславне ми сьогодні бачили.
<p>27 Після цього вийшов і побачив митника на ім'я Левія, що сидів на митниці, і сказав йому: Іди за мною.
<p>28 Лишивши все, той устав і пішов слідом за ним.
<p>29 Левій справив для нього у своїй оселі велику гостину; була там велика група митників та інших, що сиділи з ним при столі.
<p>30 А книжники та фарисеї нарікали на його учнів, кажучи: Чому з митниками та грішниками ви їсте та п'єте?
<p>31 А Ісус у відповідь до них сказав: Лікаря потребують не здорові, а хворі.
<p>32 Я прийшов кликати до покаяння не праведних, а грішних.
<p>33 Вони ж відказали йому: Учні Іванові часто постяться і моляться, фарисейські також; а твої їдять і п'ють.
<p>34 Він промовив до них: Чи можете ви змусити поститися весільних гостей, доки молодий з ними?
<p>35 Але прийдуть дні, коли молодого заберуть від них, тоді в ті дні й поститимуть.
<p>36 Розповів притчу їм, що ніхто не пришиває латки з нового одягу до старого одягу, бо порветься нове, і до старого не годиться те, що з нового.
<p>37 І ніхто не вливає молодого вина в старі бурдюки, бо молоде вино прорве бурдюки й виллється, а бурдюки пропадуть;
<p>38 але молоде вино треба вливати до нових бурдюків - [тоді обидва збережуться].
<p>39 І ніхто, покуштувавши старого, не схоче молодого, бо скаже: Старе краще!



<h4>



Вiд Луки 6
<p>1 Сталося так, що в суботу він ішов через засіяні лани; його учні зривали колосся та їли, розтираючи руками.
<p>2 Деякі фарисеї сказали: Чому робите те, чого не годиться [робити] в суботу?
<p>3 У відповідь Ісус сказав їм: Хіба ви не читали того, що зробив Давид, коли зголоднів сам і ті, що були з ним?
<p>4 Як увійшов він до Божого дому, то взяв принесені хліби, яких не годиться їсти, хіба тільки самим священикам; з'їв і дав тим, що були з ним?
<p>5 І додав: Син Людський є Господом [і] суботи.
<p>6 І сталося іншої суботи, як увійшов він до синаґоґи й навчав. Був там чоловік, що мав усохлу праву руку.
<p>7 Книжники й фарисеї підглядали, чи в суботу він лікуватиме, щоб знайти оскарження проти нього.
<p>8 А він знав їхні думки і сказав чоловікові, що мав суху руку: Підведися і стань посередині. Той підвівся і став.
<p>9 Ісус же промовив до них: Запитаю вас, що годиться в суботу - добро робити, чи зло робити, душу врятувати, чи згубити?
<p>10 Поглянувши на них усіх, сказав йому: Простягни свою руку. Той зробив, і рука його стала дужа [здорова, як і друга].
<p>11 А вони сповнилися люттю, змовлялися один з одним, що далі робити з Ісусом.
<p>12 Сталося тими днями, що вийшов Він на гору помолитися; і був цілу ніч у молитві до Бога.
<p>13 А коли настав день, покликав своїх учнів; вибравши з них дванадцятьох, і назвав їх апостолами:
<p>14 Симона, якого назвав Петром, та Андрія, брата його, Якова й Івана, Пилипа й Вартоломія,
<p>15 Матвія і Тому, Якова Алфеєвого й Симона, званого Зилотом,
<p>16 Юду Якового та Юду Іскаріотського, що став зрадником.
<p>17 Зійшовши, став з ними на рівному місці; також численна юрба його учнів та безліч народу з усієї Юдеї і Єрусалима, і з приморського Тира й Сидона,
<p>18 які посходилися послухати його і вилікуватися від своїх недуг; а також ті, що терпіли від нечистих духів, - й вздоровлялися;
<p>19 і вся ця юрба намагалася доторкнутися до нього, бо з нього виходила сила і зціляла всіх.
<p>20 А він глянувши на своїх учнів, говорив: Блаженні бідні, бо ваше є Царство Боже.
<p>21 Блаженні голодні тепер, бо наситяться. Блаженні ви, що плачете тепер, бо втіштеся.
<p>22 Блаженні будете, коли зненавидять вас люди, коли розлучать вас, ганьбитимуть і знеславлять ваше ім'я через Людського Сина.
<p>23 Радійте того дня і веселіться, бо винагорода ваша велика на небі; бо так само робили пророкам їхні батьки.
<p>24 Та горе вам, багатії, бо далекі ви від утіхи вашої. 
<p>25 Горе вам, ситі тепер, бо зголоднієте. Горе вам, що смієтеся тепер, бо заридаєте й заплачете.
<p>26 Горе, коли хвалитимуть вас усі люди; бо так само робили з фальшивими пророками їхні батьки.
<p>27 Але вам, хто слухає, кажу: Любіть ворогів ваших, добро робіть тим, що ненавидять вас;
<p>28 благословляйте тих, що проклинають вас, моліться за тих, що очорнюють вас.
<p>29 Тому, хто б'є тебе по щоці, підстав і другу; а від того, хто забирає в тебе одяг, - і сорочки не борони.
<p>30 Кожному, хто просить у тебе, - дай; а від того, хто забирає твоє, - не домагайся.
<p>31 Як хочете, щоб робили вам люди, - робіть [і ви] їм так само.
<p>32 А коли любите тих, що люблять вас, то яка вам ласка? Адже й грішники люблять тих, що їх люблять.
<p>33 І коли добро робите тим, що вам роблять, яка вам ласка? Бо ж і грішники те саме роблять.
<p>34 І коли позичаєте в тих, від яких сподіваєтесь одержати, яка вам ласка? Грішники теж грішникам позичають, щоб одержати стільки ж.
<p>35 Тож любіть ворогів своїх, робіть добро, позичайте, нічого не очікуючи, - і буде винагорода вам велика, будете синами Всевишнього, бо він добрий і до невдячних та злих.
<p>36 Будьте милосердними, як і Батько ваш милосердний.
<p>37 Також не судіть - і не будете суджені; не осуджуйте, щоб не бути осудженими. Відпускайте - і відпуститься вам;
<p>38 дайте - і дасться вам; мірку добру, натоптану, струснуту й переповнену дадуть вам у пелену. Бо якою міркою ви міряєте, такою ж відміряється вам.
<p>39 Розповів їм притчу: Чи може сліпий сліпого водити? Чи не впадуть обидва в яму?
<p>40 Немає учня над учителем; але кожний, удосконалившись, стане як його вчитель.
<p>41 Чому бачиш скалку, що в оці брата твого, а колоди, що в оці твоїм, не помічаєш?
<p>42 [Або] як можеш сказати братові своєму: Брате, дозволь я вийму скалку з твого ока, - а не бачиш тієї колоди, що застряла в твоєму оці? Лицеміре, вийми спочатку колоду з власного ока, а тоді знатимеш, як вийняти скалку з ока брата твого.
<p>43 Немає доброго дерева, що родило б злий плід; немає поганого дерева, що родило б добрий плід.
<p>44 Бо кожне дерево пізнається зі свого плоду; з терену не збирають смокви, а з глоду не збирають винограду.
<p>45 Добра людина з доброго скарбу [свого] серця виносить добро, а погана - зі злого [скарбу свого серця] виносить зло; чим наповнене серце, тим самим мовлять і вуста.
<p>46 Чому мене кличете: Господи, Господи, - а не робите того, що я кажу?
<p>47 Кожний, що приходить до мене і слухає слово моє та виконує його, - скажу вам, до кого подібний:
<p>48 подібний він до людини, що будує оселю, яка викопала, поглибила і поклала основу на камені; коли сталася повінь, підступила ріка до тієї оселі, то не змогла зрушити її, бо була вона на добрій основі.
<p>49 А той, хто почув і не зробив, подібний до людини, що збудувала оселю на землі - без основи. І підступила до неї ріка, оселя тут же завалилася - велика була з неї руїна.



<h4>



Вiд Луки 7
<p>1 Коли він скінчив усі свої слова до людей, що слухали його, то ввійшов до Капернаума.
<p>2 Раб одного сотника, що ним той сотник дорожив, тяжко занедужав і вмирав.
<p>3 Коли почув про Ісуса, послав до нього старшин юдейських, благаючи, щоб прийшов і врятував раба.
<p>4 Прийшовши до Ісуса, вони благали його ревно, кажучи: Він гідний, щоб ти йому зробив це,
<p>5 бо любить наш народ і синаґоґу нам збудував.
<p>6 Ісус пішов з ними. Коли вже був недалеко від оселі, сотник послав [до нього] друзів, щоб сказали йому: Господи, не трудися, бо я не гідний, аби ти зайшов під мій дах;
<p>7 тому я не вважав себе гідним прийти до тебе. Але скажи слово, - і видужає мій слуга.
<p>8 Бо і я людина підвладна, і вояків маю підлеглих; кажу одному: іди, - і він іде; а іншому: прийди, - і він приходить; а рабові своєму: зроби це, - і він робить.
<p>9 Почувши це, Ісус здивувався йому і, обернувшись до юрби, що йшла за ним, промовив: Кажу вам, навіть в Ізраїлі я не знайшов такої віри!
<p>10 Повернувшись до оселі, посланці знайшли [хворого] раба здоровим.
<p>11 І сталося - після цього він пішов до міста, що зветься Наїн і з ним ішли [численні] його учні та велика юрба.
<p>12 Коли він наблизився до міської брами, виносили мертвого - єдиного сина своєї матері, що була вдовою; була з нею велика юрба з міста.
<p>13 Побачивши її, Господь змилосердився над нею і сказав їй: Не плач.
<p>14 Підійшов і доторкнувся до мар, а ті, що несли, стали; і сказав: Юначе, кажу тобі: встань.
<p>15 І мертвий підвівся та й почав говорити. Він віддав його матері його.
<p>16 Усіх охопив страх; прославляли Бога, кажучи: Великий пророк з'явився між нами, і Бог відвідав свій народ.
<p>17 І розійшлося це слово про нього по всій Юдеї, по всій країні.
<p>18 Сповістили Івана його учні про все це. Покликавши своїх якихось двох учнів, Іван
<p>19 послав їх до Господа, кажучи: Чи ти той, що має йти, чи чекати на іншого?
<p>20 Прийшовши до нього, чоловіки сказали: Іван Хреститель послав нас до тебе спитати, чи ти той, що має прийти, чи нам чекати на іншого?
<p>21 Саме тоді він вилікував багатьох від недуг та мук і від злих духів, багатьом сліпим повернув зір.
<p>22 Сказав їм у відповідь: Ідіть і сповістіть Іванові, що ви побачили й почули: сліпі прозрівають, кульгаві ходять, прокажені очищуються, глухі чують, мертві воскресають, бідним звіщається добра вість;
<p>23 блаженний той, хто через мене не спокуситься.
<p>24 А коли посланці Іванові відійшли, він почав говорити про Івана до юрби: На що ви ходили дивитися в пустиню? Чи на колисаний вітром очерет?
<p>25 То на що ж ви ходили дивитися? Може, на чоловіка, в м'яку одіж убраного? Але ті, що одягаються пишно та розкішно, живуть у царських палатах.
<p>26 На що ж ви ходили дивитися? На пророка? Так, кажу вам, - навіть більше, ніж на пророка!
<p>27 Він той, про кого написано: Ось посилаю ангела мого перед обличчя твоє, який приготує твою дорогу перед тобою.
<p>28 Кажу вам, що поміж народжених жінками нема більшого від Івана; але в Царстві Божім найменший є більший за нього.
<p>29 Весь народ, митники, почувши, визнали слушність Бога й охрестилися Івановим хрещенням;
<p>30 а фарисеї і законники відкинули задум Божий, не охрестилися від нього.
<p>31 Тож з ким порівняю людей цього роду, до кого вони подібні?
<p>32 Подібні вони до дітей, що сидять на ринках і гукають один до одного, кажуть: Ми вам грали, а ви не танцювали; ми голосили, а ви не плакали.
<p>33 Прийшов Іван Хреститель, який не їсть хліба і не п'є вина, а ви кажете: він біса має.
<p>34 Прийшов Син Людський, який їсть і п'є; а ви кажете: цей чоловік ненажера і п'яниця, приятель митників і грішників.
<p>35 І виправдалася мудрість усіма своїми дітьми.
<p>36 Один із фарисеїв просив його, щоб він поїв з ним. Увійшовши до оселі фарисея, сів до столу.
<p>37 Жінка, що була в місті, - грішниця - довідалася, що він при столі в оселі фарисея, принесла в алебастровій посудині миро,
<p>38 припала до його ніг ззаду і, плачучи, почала обмивати його ноги слізьми та обтирати волоссям своєї голови; і цілувала його та мастила миром.
<p>39 Побачивши, фарисей, що запросив його, міркував, кажучи: Коли б він був пророком, то знав би, хто і яка є ця жінка, що доторкається до нього, - що вона грішниця.
<p>40 Ісус у відповідь мовив до нього: Симоне, маю тобі щось сказати. Він промовив: Кажи, Вчителю.
<p>41 Були в одного позиковця два боржники: один був винен п'ятсот динаріїв, а другий - п'ятдесят.
<p>42 Оскільки вони не могли віддати, то обом подарував. Отож, котрий з них більше полюбить його?
<p>43 У відповідь Симон сказав: Думаю, що той, якому більше подарував. І він сказав йому: Правильно ти розсудив.
<p>44 Обернувшись до жінки, сказав Симонові: Чи бачиш цю жінку? Увійшов я до твоєї оселі, а ти води на ноги мої не дав; а вона слізьми окропила мені ноги, волоссям своїм обтерла.
<p>45 Поцілунку мені ти не дав, а вона, відколи ввійшов я, не перестає цілувати мої ноги.
<p>46 Голови моєї ти оливою не помастив, а вона миром помастила мої ноги.
<p>47 Через те кажу тобі: Прощаються її численні гріхи, бо дуже вона полюбила; а кому мало відпускається, той мало любить.
<p>48 А до неї промовив: Прощаються твої гріхи.
<p>49 Ті, що сиділи при столі, почали міркувати собі: Хто ж він, що й гріхи відпускає?
<p>50 Він же сказав до жінки: Твоя віра врятувала тебе: іди з миром.



<h4>



Вiд Луки 8
<p>1 І сталося, що після того він проходив містами й селами, проповідуючи і благовістуючи Царство Боже. І з ним було дванадцять,
<p>2 та деякі жінки, які були зцілені від злих духів та недуг: Марія, звана Магдалиною, з якої вийшло сім бісів,
<p>3 і Іванна, дружина Хузи, прибічника Іродового, Сузанна, і багато інших, які служили йому зі своїх маєтків.
<p>4 Коли зібрався великий натовп, а з усіх міст поприходили до нього, він розповів притчу:
<p>5 Вийшов сіяч сіяти своє зерно. Коли сіяв його, одне впало при дорозі і було витоптане і птахи небесні видзьобали його.
<p>6 А друге впало на каміння, та, зійшовши, всохло, бо не мало вологи.
<p>7 Інше впало серед терену - як виріс терен, заглушив його.
<p>8 Ще інше впало в добру землю; зійшло, вродило пашні в сто разів. Кажучи це, наголосив: Хто має вуха, щоб слухати, - хай слухає.
<p>9 Питали його учні [кажучи]: Що означає ця притча?
<p>10 А він відказав: Вам дано пізнати таємниці Божого Царства, а іншим - у притчах, щоб дивилися - і не бачили, щоб слухали - і не розуміли.
<p>11 Ось що означає ця притча. Зерно - то слово Боже.
<p>12 А що при дорозі, - це ті, що почули, потім приходить диявол і забирає слово з їхнього серця, щоб не повірили й не спаслися.
<p>13 А що на камені, - це ті, хто тільки почує, з радістю приймає слово; але вони кореня не мають, до часу вірять, а під час спокуси відступають.
<p>14 А що в терен упало, - це ті, що почули і йдуть, але, обтяжені клопотами, багатством та життєвими насолодами, не дають плоду.
<p>15 А те, що на добрій землі, - це ті, що, почувши слово щирим і добрим серцем, бережуть і приносять плід у терпінні.
<p>16 Запаливши світло, ніхто не накриває його посудиною і не ставить під ліжко, але ставить на свічник, аби ті, що входять, бачили світло.
<p>17 Бо немає прихованого, що не виявиться, нема таємного, що не пізнається і не буде очевидним.
<p>18 Тож пильнуйте, як слухаєте: бо хто має, тому дасться; а хто не має, і те, що начебто має, забереться від нього.
<p>19 Прийшли ж до нього його мати й брати, та не могли доступитися до нього через юрбу.
<p>20 І сповістили його: Твоя мати і твої брати стоять осторонь і бажають побачити тебе.
<p>21 А він у відповідь сказав до них: Моя мати й мої брати - це ті, що слухають Боже слово і виконують.
<p>22 Сталося, що одного дня він та його учні ввійшли до човна. Він сказав до них: Перепливімо на другий бік озера. І відпливли.
<p>23 Коли вони пливли, Він заснув. Знялася буря на озері; вода заливала їх і були вони в небезпеці.
<p>24 Наблизившись, вони розбудили його, кажучи: Вчителю, вчителю, гинемо. А він, уставши, наказав бурі й хвилям - і вони вгамувалися; настала тиша.
<p>25 Сказав же їм: Де ваша віра? Злякавшись, вони дивувалися і казали один до одного: Хто ж він є, що і вітрам наказує, і воді, а вони слухають його?
<p>26 І припливли вони до землі Гадаринської, що навпроти Галилеї.
<p>27 Як він зійшов на землю, зустрів їх один чоловік із міста, який мав бісів упродовж багатьох років, і в одіж не вдягався, мешкав не в домі, а в печерах.
<p>28 Побачивши Ісуса, скрикнув, припав до нього і гучним голосом сказав: Що тобі до мене, Ісусе, Сину Бога Всевишнього? Благаю тебе, не муч мене!
<p>29 Наказав Він нечистому духові вийти з чоловіка. Багато літ хапав його, - в'язали залізними ланцюгами й путами, стерегли його, - але він розривав кайдани, будучи гнаний бісом по пустинях.
<p>30 Запитав його Ісус, [кажучи]: Як тебе звати? Той відповів: Легіон, - бо багато бісів увійшло в нього.
<p>31 І просили його, щоб не наказував їм іти до безодні.
<p>32 А там було велике стадо свиней, що паслися на горі; біси благали його, щоб наказав їм у них увійти; дозволив їм це.
<p>33 Біси ж, вийшовши з чоловіка, перейшли у свиней; і кинувся гурт з кручі до озера й утопилося.
<p>34 А пастухи, побачивши те, що сталося, повтікали і сповістили в місті й по селах.
<p>35 Вийшли побачити те, що сталося; прийшли до Ісуса, знайшли чоловіка, з якого біси вийшли: сидів зодягнений, при розумі біля ніг Ісусових, - і злякалися.
<p>36 Ті. що бачили, розповіли їм, як урятувався біснуватий.
<p>37 І попросила його вся людність Гадаринської землі відійти від них, бо були охоплені великим страхом. Він ввійшов до човна й повернувся.
<p>38 Той чоловік, з якого вийшли біси, благав його, щоб бути з ним. Та він відпустив його, кажучи:
<p>39 Вернися до своєї оселі і розкажи, що тобі зробив Бог. І той пішов, розголошуючи по цілому місту, що зробив для нього Ісус.
<p>40 Коли Ісус повернувся, юрба зустріла його, бо всі чекали на нього.
<p>41 І ось прийшов чоловік на ім'я Яір, що був головою в синаґозі. Припав до Ісусових ніг, благав його зайти до його оселі,
<p>42 бо мав одиначку доньку, років із дванадцять, - і вона вмирала. Коли він ішов, натовп тиснув на нього.
<p>43 А жінка, що хворіла на кровотечу дванадцять років, віддала лікарям усе майно, та ніхто не міг її вилікувати;
<p>44 підійшовши ззаду, доторкнулася до краю його одягу, і вмить спинилася кровотеча.
<p>45 А Ісус запитав: Хто доторкнувся до мене? Коли ж усі відмовлялися, сказав Петро [і ті, що з ним]: Учителю, люди товпляться коло тебе й натискають, [а ти питаєш, хто є той, що доторкнувся до мене]?
<p>46 Ісус же сказав: Доторкнувся до мене хтось, бо я відчув, як сила вийшла з мене.
<p>47 А жінка, побачивши, що не втаїться, тремтливо підійшла і впала перед ним, розповідаючи перед усім народом, чому вона доторкнулася до нього і як умить видужала.
<p>48 Він же сказав їй: Дочко, віра твоя врятувала тебе; іди з миром.
<p>49 Як він іще говорив, приходить хтось від старшого синаґоґи, кажучи [йому]: Твоя дочка померла, не турбуй Учителя.
<p>50 Ісус же, почувши це, відповів: Не бійся, тільки віруй, і буде врятована.
<p>51 Прийшовши до оселі, не дозволив нікому з ним увійти, тільки Петрові, Іванові, Яковові та батькові і матері дівчинки.
<p>52 Усі плакали й голосили над нею. Він сказав: Не плачте, вона не померла, але спить.
<p>53 Глузували з нього, бо знали, що вона померла.
<p>54 Він, [вигнавши усіх геть і] взявши її за руку, сказав: Дівчинко, встань.
<p>55 І повернувся до неї дух, вмить воскресла. Звелів дати їй їсти.
<p>56 І здивувалися батьки її, а він наказав нікому не розповідати про те, що сталося.



<h4>



Вiд Луки 9
<p>1 А коли покликав Він дванадцятьох, він дав їм силу та владу над усіма бісами і лікувати недуги.
<p>2 Послав їх проповідувати Боже Царство і оздоровляти недужих.
<p>3 Сказав їм: Нічого не беріть на дорогу: ні палиці, ні торби, ні хліба, ні грошей, ні двох убрань не майте.
<p>4 І в яку лиш оселю ввійдете, там лишайтесь і звідти виходьте.
<p>5 І хто не прийме вас, то, виходячи з того міста, обтрусіть порох з ваших ніг - на свідчення проти них.
<p>6 Вийшовши, вони ходили по селах, благовістуючи та лікуючи всюди.
<p>7 Почув Ірод, тетрарх, усе, що сталося [через нього] і бентежився; бо дехто казав, ніби це Іван устав із мертвих;
<p>8 інші - що це Ілля з'явився; ще інші - що воскрес один із давніх пророків.
<p>9 Тоді сказав Ірод: Іванові я відтяв голову; хто ж є оцей, про кого я чую таке? І намагався побачити його.
<p>10 Повернувшись, апостоли розповідали йому, що зробили. Узявши їх, усамітнився у [відлюдному місці] до міста, що зветься Витсаїда.
<p>11 Люди, довідавшись, пішли за ним. Прийнявши їх, він розповідав їм про Боже Царство; лікував тих, що потребували оздоровлення.
<p>12 День згасав. Дванадцятеро, підійшовши, сказали йому: Відпусти людей, щоб пішли і розійшлися по довколишніх селах та по хуторах, і знайшли їжу, бо ми тут у безлюдному місці.
<p>13 А він сказав до них: Дайте ви їм їсти. Вони відповіли: Немає в нас нічого, окрім п'яти хлібів та двох рибин. Хіба підемо та купимо їжу для всього цього народу.
<p>14 Було бо мужів якихось п'ять тисяч. Сказав же він до своїх учнів: Розсадіть їх рядами по п'ятдесят.
<p>15 І зробили так і розсадили всіх.
<p>16 Узявши п'ять хлібів та обидві риби, поглянув на небо, поблагословив їх, поламав і давав учням, щоб поклали перед юрбою.
<p>17 Їли, наситилися всі; із залишених шматів назбирали дванадцять кошиків.
<p>18 І сталося, коли він молився на самоті, з ним були учні. Він запитав їх, кажучи: За кого Мене вважають юрби?
<p>19 Вони у відповідь сказали: Одні за Івана Хрестителя, інші за Іллю, а інші за одного з давніх пророків, що воскрес.
<p>20 Він запитав їх: А ви за кого мене маєте? Відповівши, Петро сказав: Ти є Христом Божим.
<p>21 Він же, заборонивши їм, наказав нікому не розповідати цього,
<p>22 пояснивши, що треба, аби Людський Син багато перетерпів, був випробуваний старшинами, першосвящениками й книжниками, був убитий, і воскрес третього дня.
<p>23 А до всіх промовив: Коли хто хоче йти за мною, хай зречеться самого себе, щоденно бере свій хрест та йде слідом за мною.
<p>24 Бо хто хоче душу свою врятувати, той погубить її; а хто погубить душу свою задля мене, той спасе її.
<p>25 Бо що з того скористає людина, коли придбає ввесь світ, але погубить або знищить саму себе?
<p>26 Бо хто засоромиться мене й моїх слів, того Людський Син засоромиться, коли прийде у своїй славі, у славі свого Батька і святих ангелів.
<p>27 Кажу вам щиру правду, що деякі з тут присутніх не зазнають смерти, доки не побачать Божого Царства.
<p>28 Через вісім днів після цих слів узяв Петра, Івана і Якова та пішов на гору помолитися.
<p>29 І сталося таке, що під час молитви вигляд його обличчя змінився, а його одяг став білий та блискучий.
<p>30 І ось - два мужі з ним розмовляли: були то Мойсей та Ілля, що
<p>31 з'явилися в славі й говорили про відхід його, який мав статися в Єрусалимі.
<p>32 Петро й інші були зморені сном; а проснувшись, побачили його славу та обох мужів, що стояли з ним.
<p>33 І сталося, коли відходили ті від нього, Петро сказав до Ісуса: Наставнику, добре нам тут бути. Поставимо три шатра: одне тобі, одне Мойсеєві, одне Іллі. Він не знав, що говорить.
<p>34 Коли ще говорив, насунула хмара й затінила їх; злякалися, як ввійшли вони в хмару.
<p>35 І почувся голос із хмари, що промовляв: Це мій улюблений Син - його слухайте.
<p>36 Коли залунав цей голос, Ісус лишився сам. І вони промовчали і нікому в ті дні не розповідали нічого про те, що побачили.
<p>37 Сталося ж наступного дня, як зійшли вони з гори, - зустріла його велика юрба.
<p>38 І ось чоловік з юрби закричав, кажучи: Учителю, благаю тебе зглянутись на мого сина, бо одинак він у мене.
<p>39 А ото дух хапає його, він нагло кричить, пручається з піною. Тяжко відходить від нього, вимучивши його;
<p>40 благав я учнів твоїх, щоб вигнали його, але не змогли.
<p>41 У відповідь Ісус сказав: О роде невірний і розбещений, доки буду з вами й терпітиму вас? Приведи-но сина свого сюди.
<p>42 Як ішов він, кинув його біс і струсонув. Та Ісус пригрозив нечистому духові, вилікував дитину і віддав батькові.
<p>43 І всі дивувалися з величі Божої. Коли ще всі чудувалися всім, що робив Ісус, він сказав до своїх учнів:
<p>44 Вкладіть у вуха свої такі слова: Людський Син має бути виданий у руки людей.
<p>45 Вони не розуміли цього, бо були закритими ці слова, щоб збагнути їх. Та боялися запитати його про ці слова.
<p>46 І спало їм на думку: хто з них був би найбільший?
<p>47 А Ісус, знаючи думку їхнього серця, взяв дитину, поставив її коло себе
<p>48 і сказав їм: Хто прийме цю дитину в моє Ім'я, той і мене прийме; а як хто мене прийме, той прийме того, хто мене послав: бо хто найменший між вами, той є великий.
<p>49 У відповідь Іван сказав: Наставнику, бачили ми одного, що твоїм ім'ям виганяв бісів, а ми забороняли йому, бо він не ходить з нами.
<p>50 Сказав Ісус до нього: Не забороняйте, бо хто не проти вас, той за вас.
<p>51 І сталося, що коли наближалися дні його відходу, він твердо постановив іти до Єрусалима.
<p>53 Послав послів перед собою. І, вийшовши, прибули вони до самарянського села, щоб приготувати йому ночівлю.
<p>53 А ті не прийняли його, оскільки він ішов до Єрусалима.
<p>54 Побачивши, учні Яків та Іван сказали: Господи, хочеш, ми скажемо, щоб вогонь зійшов з неба і знищив їх [так, як зробив Ілля]?
<p>55 Повернувшись до них, заборонив їм [і сказав: Не знаєте, якого ви духа; бо Людський Син прийшов не губити людські душі, а рятувати їх].
<p>56 І пішов до іншого села.
<p>58 Як ішли вони, в дорозі один сказав до нього: Я піду за тобою, куди тільки ти підеш, [Господи].
<p>58 Ісус відповів йому: Лисиці мають нори, а птахи небесні - гнізда; Син же Людський не має де й голови прихилити.
<p>59 І промовив до іншого: Іди за мною. А той відповів: Господи, дозволь мені спочатку піти й поховати свого батька.
<p>60 Сказав же йому: Лиши мертвим ховати своїх мерців, а ти йди та сповіщай Боже Царство.
<p>61 А інший сказав був: Я піду за тобою, Господи, але спочатку дозволь мені попрощатися з домашніми.
<p>62 Ісус відповів йому: Жоден, що поклав руку на плуг і озирається назад, не годиться для Божого Царства.



<h4>



Вiд Луки 10
<p>1 Після того призначив Господь інших сімдесят двох і послав їх по два поперед себе до кожного міста й місцевості, куди сам мав іти.
<p>2 Промовив до них: Жниво велике, а женців мало; тож благайте Господаря жнива, щоб вивів робітників на своє жниво.
<p>3 Ідіть: оце посилаю вас, як ягнят між вовками.
<p>4 Не несіть ні торби, ні палиці, ні взуття; нікого в дорозі не вітайте.
<p>5 До якої ж тільки оселі ввійдете, перше кажіть: Мир дому цьому!
<p>6 І коли буде там син миру, спочине на ній мир ваш; коли ж ні, - до вас повернеться.
<p>7 В тій же оселі перебувайте, їжте й пийте, що там є, бо робітник гідний винагороди своєї. Не переходьте з дому в дім.
<p>8 І в яке тільки місто ввійдете і де приймуть вас, їжте те, що дадуть вам;
<p>9 лікуйте недужих, які там є, кажіть їм: Наблизилося до вас Боже Царство.
<p>10 А коли в якесь місто прийдете і вас не приймуть, вийдіть на вулицю його та й скажіть:
<p>11 Навіть порох, що прилип нам до ніг із вашого міста, струшуємо. Але знайте: наблизилось [до вас] Боже Царство.
<p>12 Кажу вам, що содомцям того дня буде легше, ніж містові цьому.
<p>13 Горе тобі, Хоразине, горе тобі, Витсаїдо: бо якби в Тирі й Сидоні сталися чуда, які сталися у вас, вони давно вже покаялися б, сидячи у волосяниці та в попелі.
<p>14 Однак Тиру й Сидону на суді буде легше, ніж вам.
<p>15 А ти, Капернауме, чи ж до неба піднесешся, - до аду зійдеш!
<p>16 Хто слухає вас, - той мене слухає; і хто гордує вами, - мною гордує; хто ж гордує мною, гордує тим, хто послав мене.
<p>17 Повернулися сімдесят два з радістю, кажучи: Господи, навіть біси коряться нам через твоє ім'я.
<p>18 Він сказав їм: Бачив я сатану, що, наче блискавка, з неба впав.
<p>19 Ось дав я вам владу наступати на зміїв і скорпіонів, на всю ворожу силу, - і ніщо вам не пошкодить.
<p>20 Одначе не радійте тим, що вам підкоряються духи, але радійте, що імена ваші записані на небі.
<p>21 Тієї години [Ісус] звеселився Святим Духом і сказав: Прославляю тебе, Батьку, Господи неба й землі, бо приховав ти це від премудрих та розумних і відкрив те немовлятам. Так, Батьку, бо так було тобі до вподоби.
<p>22 [Звернувшись до учнів, сказав]: Усе мені передав мій Батько; і ніхто не знає, хто Син, хіба тільки Батько; і хто є Батько, - хіба тільки Син, - і кому захоче Син відкрити.
<p>23 Звернувшись до учнів на самоті, сказав: Блаженні очі, що бачать те, що бачите ви.
<p>24 Кажу вам, що численні пророки й царі бажали б бачити те, що ви бачите, - але не побачили; і почути те, що ви чуєте, - але не почули.
<p>25 І ось один законник підвівся і сказав, випробовуючи його: Учителю, що маю зробити, щоб мати вічне життя?
<p>26 Він же відповів йому: Що в законі написано? Як читаєш?
<p>27 Той у відповідь сказав: Люби Господа Бога свого всім серцем своїм, і всією душею своєю, і всією силою своєю, і всією думкою своєю, і ближнього свого, як самого себе.
<p>28 Сказав же йому: Правильно ти відповів. Роби це, - і житимеш.
<p>29 А той, бажаючи виправдати себе, сказав до Ісуса: А хто є моїм ближнім?
<p>30 У відповідь Ісус промовив: Один чоловік ішов з Єрусалима до Єрихона і потрапив до розбійників, що обібрали його й завдали йому ран та й відійшли, залишивши його ледве живим.
<p>31 Проходив випадково один священик тією дорогою і, побачивши його, обминув;
<p>32 так само ж і левит, бувши на тому місці, поглянув і обминув.
<p>33 А якийсь самарянець, проходячи, наблизився до нього і, побачивши, змилосердився.
<p>34 Підійшов, перев'язав його рани, зливши на них олію і вино. Посадовив його на худобину, привіз до гостиниці і подбав за нього.
<p>35 А на другий день, [як відходив], вийняв два динарії, дав власникові гостиниці і сказав: Дбай про нього, а якщо більше витратиш, то віддам тобі, коли повертатимусь.
<p>36 Кого з цих трьох ти вважаєш ближнім того, який попався розбійникам?
<p>37 Він відповів: Того, що змилосердився над ним. Сказав йому Ісус: Іди й роби так само.
<p>38 А як ішли вони [і] сам він увійшов до якогось села, то одна жінка, на ім'я Марта, прийняла його [до своєї оселі].
<p>39 Мала вона сестру, що звалася Марією, яка, сівши біля ніг Господа, слухала його слова.
<p>40 Марта клопоталась про все приготуванням; спинившись, сказала: Господи, чи тобі байдуже, що моя сестра залишила мене саму служити? Скажи їй, щоб мені допомогла?
<p>41 У відповідь Господь сказав їй: Марто, Марто, ти журишся і клопочешся багато чим,
<p>42 а потрібне - одне. Марія ж обрала кращу частку, яка не відбереться від неї. 



<h4>



Вiд Луки 11
<p>1 І сталося як він молився в одному місці і коли закінчив, то сказав до нього один з його учнів: Господи, навчи нас молитися, як ото Іван навчив своїх учнів.
<p>2 Він промовив до них: Коли молитеся, то кажіть: Батьку [наш, що на небі,] нехай святиться Ім'я твоє; нехай прийде Царство твоє; [нехай буде твоя воля, як на небі, так і на землі].
<p>3 Хліб наш насущний давай нам щодня,
<p>4 і прости нам наші гріхи, як і ми самі прощаємо кожному винуватцю нашому, і не введи нас у випробування, [але визволи нас від лукавого].
<p>5 І сказав до них: Хто з вас, маючи друга, піде до нього опівночі і скаже йому: Друже, позич мені три хліби,
<p>6 бо приятель мій прийшов з дороги до мене і не маю що дати йому.
<p>7 А той із середини у відповідь каже: Не турбуй мене; уже двері замкнені і діти мої зі мною на ліжку; не можу встати й дати тобі.
<p>8 Кажу вам, якщо він не встане й не дасть йому заради дружби, то за докучання встане і дасть йому, скільки той потребує.
<p>9 І кажу вам, просіть і дасться вам, шукайте і знайдете, стукайте і відчинять вам;
<p>10 бо кожний, хто просить, одержує, хто шукає, знаходить, тому, хто стукає, відчинять.
<p>11 Коли в якогось із вас, батьків, попросить син [хліба, то чи подасте йому камінь? Або] риби, - чи замість риби подасте йому змію?
<p>12 Або коли попросить яйце, чи подасте йому скорпіона?
<p>13 Отже, якщо ви, бувши злими, вмієте добрі дари давати вашим дітям, то наскільки більше Небесний Батько дасть Святого Духа тим, які в нього просять?
<p>14 І виганяв біса, що був німий. Сталося так, коли біс вийшов, німий заговорив, - а люди дивувалися.
<p>15 Деякі ж з них сказали: Вельзевулом - князем бісівським - бісів виганяє.
<p>16 Інші ж, випробовуючи, жадали від нього знаку з неба.
<p>17 Знаючи їхні думки, він сказав їм: Кожне царство, що саме в собі розділилося, запустіє; і дім, що поділився, на дім же і впаде.
<p>18 Коли ж сатана сам у собі розділився, то як стоятиме його царство? Кажете, нібито я Вельзевулом виганяю бісів.
<p>19 Коли я Вельзевулом виганяю бісів, то чим сини ваші виганяють? Отож, вони будуть вам суддями.
<p>20 Коли ж я Божим пальцем виганяю бісів, то Боже Царство вже прийшло до вас.
<p>21 Коли сильний, озброївшись, стереже свій двір, - його майно в безпеці.
<p>22 Коли ж хто дужчий від нього нападе й переможе його, то забере всю його зброю, на яку покладався, і роздасть свою здобич.
<p>23 Хто не зі мною, той проти мене; і хто не збирає зі мною, той розкидає.
<p>24 Коли нечистий дух виходить з людини, то блукає безводними місцями, шукаючи спокою і не знаходячи. Тоді каже: Повернуся до своєї хати, звідки я вийшов.
<p>25 І, повернувшись, знаходить її заметеною та прибраною.
<p>26 Тоді йде, бере сім інших духів, лукавіших від себе, і, ввійшовши, живуть там. І стає останнє тій людині гіршим від попереднього.
<p>27 Сталося ж, що коли мовив він це, якась жінка з юрби, піднісши голос, сказала йому: Блаженне лоно, яке носило тебе, і груди, які ти ссав.
<p>28 Він відказав: По правді блаженні ті, що слухають Боже слово і бережуть його.
<p>29 А як збиралися люди, почав говорити: Цей рід - лукавий: знаку шукає, та знак не дасться йому - хіба що знак [пророка] Йони.
<p>30 Бо як Йона став знаком для ніневітян, таким буде й Син Людський для цього роду.
<p>31 Цариця південна стане на суд з мужами цього роду і засудить їх, бо вона прийшла з кінця світу, щоб послухати Соломонову мудрість. А ось тут є більший від Соломона.
<p>32 Мужі ніневійські стануть на суд із цим родом і засудять його, бо вони покаялися після проповіді Йони; а ось тут є більший від Йони.
<p>33 Запаливши світильник, ніхто не ставить його в сховок ані під посуд, - але на свічник, щоб ті, що входять, бачили світло.
<p>34 Світильником тіла є твоє око. Коли твоє око буде просте, то й усе твоє тіло буде світле; коли ж лукаве буде, то й твоє тіло буде темне.
<p>35 Отже, пильнуй, щоб світло, яке в тобі, не стало темрявою.
<p>36 Бо коли все твоє тіло світле і не має жодної частини темряви, то все буде світле, наче світильник осяяв тебе блиском.
<p>37 Коли він говорив, один фарисей благав його пообідати в нього. Він прийшов і сів до столу.
<p>38 Фарисей же, побачивши, здивувався, що перед обідом він не обмився.
<p>39 А Господь промовив до нього: Тепер ви, фарисеї, чистите зовнішність склянки та полумиска, а ваше нутро повне здирства й лукавства.
<p>40 Нерозумні, чи не той, хто створив зовнішнє, створив і внутрішнє?
<p>41 Тож із внутрішнього давайте милостиню, і все вам буде чисте.
<p>42 Горе вам, фарисеям, бо ви даєте десятину з м'яти й рути та всякого зілля, але обминаєте суд і Божу любов; і це належить робити, і того не лишати.
<p>43 Горе вам, фарисеям, бо ви любите перші сидіння в синаґоґах і вітання на торговищах.
<p>44 Горе вам, [книжники і фарисеї - лицеміри], бо ви наче непомітні гроби - люди по них ходять і не знають того.
<p>45 У відповідь один із законників каже йому: Учителю, кажучи так, ти ображаєш і нас.
<p>46 А він сказав: Горе й вам, законникам, бо ви накладаєте на людей тягарі, що їх важко носити, а самі й одним пальцем своїм не доторкуєтеся до тягарів.
<p>47 Горе вам, бо будуєте надгробки пророкам, а батьки ваші повбивали їх.
<p>48 Отже, свідчите і схвалюєте вчинки своїх батьків, бо ті ж повбивали їх, а ви будуєте [їм надгробки].
<p>49 Через те й Божа мудрість сказала: Пошлю до них пророків та апостолів, і з них декого уб'ють і переслідуватимуть,
<p>50 щоб від цього роду домагатися крови всіх пророків, що пролита від створення світу,
<p>51 від крови Авеля до крови Захарія, що загинув між вівтарем і храмом; так, кажу вам, - вимагатиметься від цього роду.
<p>52 Горе вам, законникам, бо ви взяли ключ розуміння: самі не ввійшли і тим, що входять, перешкодили.
<p>53 А коли він виходив звідти, почали книжники і фарисеї дуже нападати і дуже випитувати його,
<p>54 сподіваючись зловити його на слові, [щоб звинуватити його].



<h4>



Вiд Луки 12
<p>1 Щойно довкола них зібрався такий натовп людей, що аж напирали одне на одного, - почав говорити - передусім своїм учням: Стережіться закваски фарисейської, якою є лицемірство.
<p>2 Бо немає нічого прихованого, яке б не відкрилося, ані таємного, яке б не стало явним.
<p>3 Тому все, що в темряві сказали ви, - при світлі почується; що на вухо прошептали ви в кімнатах, - буде проголошене з дахів.
<p>4 Кажу вам, друзям моїм: Не бійтися тих, що вбивають тіло, а і після цього не можуть більше нічого зробити.
<p>5 Скажу вам, кого боятися: Бійтеся того, хто має владу після вбиття ще й у геєнну вкинути. Так, кажу вам: Того бійтеся.
<p>6 Чи не п'ять горобців продають за два асарії? І жоден з них не забутий Богом.
<p>7 Адже навіть волосся на вашій голові всеньке полічене. Не бійтеся: Ви кращі від багатьох горобців.
<p>8 Кажу вам: Кожного, хто визнає мене перед людьми, - Син Людський визнає перед Божими ангелами;
<p>9 а хто зречеться мене перед людьми, того й Він зречеться перед Божими ангелами.
<p>10 Кожному, хто скаже слово проти Людського Сина, - пробачиться; а тому, хто зневажить Святого Духа, - не пробачиться.
<p>11 Коли приведуть вас до синаґоґ, до урядів, до влади, - не журіться тим, як або що треба відповідати, або що сказати;
<p>12 бо Святий Дух навчить вас у ту мить, що треба сказати.
<p>13 Озвався до нього хтось із юрби: Учителю, скажи моєму братові, щоб він поділився зі мною спадщиною.
<p>14 Він відповів йому: Чоловіче, а хто мене поставив суддею або ділителем над вами?
<p>15 І промовив до них: Глядіть і стережіться всякої захланности, бо не від нагромаджень і не від маєтку залежить життя людини.
<p>16 Розповів їм притчу, кажучи: В одного багатого чоловіка добре вродила нива.
<p>17 І думав він, кажучи сам до себе: Що робити, коли не маю куди зібрати врожаю?
<p>18 І сказав: Оце зроблю так - розвалю свої клуні, збудую більші, зберу туди все [моє] збіжжя та мої добра,
<p>19 скажу своїй душі: Душе, маєш вдосталь добра, зібраного на багато років: спочивай, їж, пий, веселися.
<p>20 А Бог до нього мовив: Нерозумний, цієї ночі душу твою зажадають від тебе; а те, що ти приготував, - кому воно буде?
<p>21 Так буває із тим, хто збирає для себе, але не багатіє в Бога.
<p>22 Він додав своїм учням: Через це кажу вам: Не журіться душею, що їстимете, ні тілом, у що зодягнетеся.
<p>23 Душа більша від їжі, а тіло - від одягу.
<p>24 Дивіться на ворон, які не сіють, не жнуть, не мають ні комори, ні клуні, - а Бог годує їх. Наскільки ж більше за птахів ви варті.
<p>25 Хто з вас, журячись, зможе додати до свого росту хоч [один] лікоть?
<p>26 Якщо навіть такого найменшого не можете, то чому про інше журитесь?
<p>27 Дивіться на лілеї, як ростуть: не тчуть, не прядуть; але скажу ж вам, що й Соломон у всій своїй славі не вдягався так, як одна з них.
<p>28 Якщо траву, що нині на полі, а завтра її до печі укидають, Бог отак одягає, то наскільки більше одягне вас, маловіри?
<p>29 Не шукайте, що їстимете та питимете, не клопочіться.
<p>30 Цього всього шукають народи світу; ваш же Батько знає, чого потребуєте.
<p>31 Шукайте Царства його, - а все це вам додасться.
<p>32 Не бійся, мале стадо, бо зволив Батько ваш дати вам царство.
<p>33 Продайте ваші маєтки, роздайте милостиню: зробіть собі такі гамани, що не старіються; такий скарб, що не зменшується на небі, де злодій не підкрадається, де міль не точить;
<p>34 де є скарб ваш, там буде і ваше серце.
<p>35 Хай будуть підперезані ваші стегна і хай пломеніють ваші світильники;
<p>36 будьте подібні до людей, які очікують свого пана, коли той повернеться з весілля; як прийде й постукає, то зараз же відчинити йому.
<p>37 Блаженні ті раби, пан яких, прийшовши, застане їх на сторожі; щиру правду кажу вам, що підпережеться, посадить їх і, підійшовши, послужить їм.
<p>38 І якщо прийде і в другу і в третю сторожу і знайде їх так само, - то блаженні вони.
<p>39 Знайте, що якби господар знав, якої миті злодій підкрадеться, то [пильнував би, і] не дав би вдертися до своєї хати.
<p>40 Отож і ви будьте готові, бо саме в ту годину, в яку не сподіваєтеся, - прийде Син Людський.
<p>41 Озвався Петро: Господи, чи цю притчу розповідаєш лише нам, чи всім?
<p>42 І сказав Господь: Хто є вірним, мудрим управителем, якого Господь поставив над своєю челяддю, щоб давав своєчасно мірку пшениці?
<p>43 Блаженний той раб, якого пан його, прийшовши, знайде, що чинить так.
<p>44 Правду кажу вам, що такого над усім маєтком своїм поставить.
<p>45 Якщо ж скаже раб той собі в серці: Бариться мій пан, не приходить, - і почне бити слуг та служниць, їсти, пити і впиватися;
<p>46 то прийде пан того раба в день, коли не сподівався, і в годину, якої не знав, - і розітне його і призначить йому долю разом з невірними.
<p>47 Той же раб, що знав волю свого пана, але не приготовився, не зробив згідно з його волею, - буде тяжко битий;
<p>48 той же, що не знав, але зробив щось гідне покарання, - буде мало битий. Кожному, кому дано багато, - багато й вимагатиметься від нього; а кому багато повірено, - ще більше вимагатимуть від нього.
<p>49 Я прийшов вогонь кинути на землю і хочу, щоб він уже розгорівся.
<p>50 Хрещенням маю хреститися, - і як я втримаюся, доки не сповниться.
<p>51 Чи думаєте, що я прийшов мир дати на землю? Ні, кажу вам, - поділ.
<p>52 Бо будуть відтепер п'ять в одній оселі поділені: троє проти двох і двоє - проти трьох.
<p>53 Розділиться батько з сином і син - з батьком, мати з дочкою, а дочка - з матір'ю; свекруха з своєю невісткою, а невістка - із [своєю] свекрухою.
<p>54 Казав він і натовпам: Коли побачите хмару, що сходить із заходу, одразу кажете, що насувається дощ, - і так стається.
<p>55 А коли вітер південний віє, кажете, що буде спека, - станеться так.
<p>56 Лицеміри, вид неба й землі вмієте розпізнавати, чому ж не вмієте розпізнавати теперішнього часу?
<p>57 Чому самі від себе не судите, що є справедливе?
<p>58 Коли йдеш зі своїм противником до князя, то завдай собі труда в дорозі звільнитися від нього, щоб часом не притягнув тебе до судді, а суддя не видав тебе слузі, а слуга не посадив тебе до в'язниці.
<p>59 Кажу тобі, що не вийдеш звідти доти, доки не віддаси останньої лепти.



<h4>



Вiд Луки 13
<p>1 Тим часом прийшли деякі й розповіли йому про галилейців, кров яких Пилат змішав з їхніми жертвами.
<p>2 У відповідь [Ісус] сказав їм: Чи ви думаєте, що ці галилейці були грішніші від інших галилейців, що таке потерпіли?
<p>3 Ні, кажу вам: бо якщо не покаєтеся, то всі так само згинете.
<p>4 Або ті вісімнадцять, на яких упала вежа силоамська і побила їх, чи думаєте, що вони були більше винні від усіх людей, що жили в Єрусалимі?
<p>5 Ні, кажу вам; тому якщо не покаєтеся, то всі отак згинете.
<p>6 Він розповів оцю притчу: Один чоловік мав у своєму винограднику смоковницю і прийшов шукати на ній плоду, але не знайшов.
<p>7 Сказав виноградареві: Ось уже третій рік, як приходжу шукати плоду на цій смоковниці і не знаходжу; тому зрубай її, навіщо землю марнує?
<p>8 А він у відповідь каже йому: Господи, лиши її ще цього року, доки не обкопаю довкола неї та не підсиплю гноєм,
<p>9 то, може, зродить плід, а коли ні, наступного року зрубаєш її.
<p>10 І навчав він в одній із синаґоґ у суботу.
<p>11 Була там одна жінка, що мала духа недуги років вісімнадцять, була згорблена і не могла випростатися.
<p>12 Побачивши її, Ісус прикликав і сказав: Жінко, ти звільнена від своєї недуги.
<p>13 Поклав на неї руки - і враз випросталася та й стала прославляти Бога.
<p>14 Озвався старший синаґоґи, обурений тим, що Ісус вилікував у суботу, і сказав до юрби, що є шість днів, у які належить працювати, тож приходьте тоді, лікуйтесь, а не дня суботнього.
<p>15 У відповідь Господь сказав йому: Лицеміре, чи не кожний з вас у суботу відв'язує вола або осла від ясел і веде напувати?
<p>16 А цю дочку Авраамову, яку зв'язав сатана ось уже вісімнадцятий рік, чи не годиться звільнити від цього пута в день суботи?
<p>17 І коли він це казав, засоромилися всі, що противилися йому, і вся юрба раділа всьому тому славному, що він чинив.
<p>18 А він промовив: До кого подібне Боже Царство і до чого його прирівняю?
<p>19 Подібне воно до зерна гірчиці, яке людина взяла і вкинула в свій город. І воно виросло і стало [великим] деревом, і птахи небесні оселилися в його галуззі.
<p>20 І знову сказав: До чого прирівняю Боже Царство?
<p>21 Подібне воно до закваски, що його бере жінка, покладе на три мірки борошна, доки не вкисне все.
<p>22 І проходив містами й селами і навчав, ідучи до Єрусалима.
<p>23 Сказав йому хтось: Господи, чи мало є тих, що спасаються? Він відповів їм:
<p>24 Намагайтеся ввійти через тісні двері, бо багато хто, кажу вам, силкуватиметься ввійти, та не зможе.
<p>25 Коли ж устане Господар і замкне двері, ви станете знадвору й стукатимете в двері, кажучи: Господи, [Господи], відчини нам! А він у відповідь скаже вам: Я не знаю вас, звідки ви є.
<p>26 Тоді почнете казати: Ми їли й пили перед тобою і ти навчав на наших площах.
<p>27 А він відповість вам і скаже: Я не знаю вас, звідки ви; відійдіть від мене всі, що чините несправедливість.
<p>28 Тут буде плач і скрегіт зубів, - коли побачите Авраама, Ісаака, Якова і всіх пророків у Царстві Божім, а себе - вигнаними геть.
<p>29 І прийдуть зі сходу, із заходу, з півночі, з півдня і засядуть у Царстві Божім.
<p>30 І тоді останні будуть першими і перші будуть останніми.
<p>31 Тієї години підійшли деякі з фарисеїв і сказали йому: Вийди і йди геть звідси, бо Ірод хоче тебе вбити.
<p>32 А він відповів їм: Ідіть і скажіть цьому лисові: ось виганяю бісів і лікую сьогодні й завтра, а третього дня закінчу.
<p>33 Однак мені треба ходити сьогодні та завтра і наступного дня, бо неможливо, щоб пророк згинув поза Єрусалимом.
<p>34 Єрусалиме, Єрусалиме, що вбиваєш пророків і камінням побиваєш посланих до тебе! Скільки разів хотів я позбирати твоїх дітей, як квочка свій виводок під крила, - а ви не схотіли.
<p>35 Тому залишається вам дім ваш порожнім. Кажу вам, що не побачите мене, доки не станеться, коли скажете: Благословенний, хто йде в ім'я Господнє!



<h4>



Вiд Луки 14
<p>1 І сталося, що коли він увійшов у суботу до будинку якогось начальника фарисейського їсти хліб, то вони назирали за ним.
<p>2 І ось, перед ним був один чоловік, хворий на водянку.
<p>3 Озвавшись, Ісус сказав до законників і фарисеїв: В суботу годиться оздоровляти чи ні?
<p>4 Вони промовчали. А він, доторкнувшись, оздоровив його й відпустив.
<p>5 І сказав до них: Як син або віл в когось із вас у криницю впаде, хіба не витягнете зараз же - у день суботній?
<p>6 І не змогли відповісти на це.
<p>7 А як він спостеріг, що вони собі перші місця вибирали, розповів запрошеним притчу, кажучи їм:
<p>8 Коли будеш запрошений кимось на весілля, не сідай на перше місце, щоб часом хто поважніший від тебе не трапився між запрошеними,
<p>9 і щоб той, що тебе та його запросив, не прийшов і не сказав тобі: Поступися йому місцем. І тоді станеш, засоромлений, займати останнє місце.
<p>10 Але коли будеш запрошений, прийди, сядь на останнє місце, щоб той, хто запросив тебе, підійшов і сказав тобі: Друже, сядь вище. Тоді буде тобі честь перед усіма запрошеними з тобою.
<p>11 Бо кожний, хто підноситься, буде понижений, а хто понижується, буде піднесений.
<p>12 Говорив же й до того, хто запросив його: Коли справляєш обід або вечерю, не запрошуй своїх друзів, ані своїх братів, ані своїх родичів, ані багатих сусідів, щоб так само й вони тебе не запросили, - і в цьому буде тобі винагорода.
<p>13 Але коли влаштовуєш гостину, клич бідних, слабких, кривих, сліпих:
<p>14 і будеш блаженний, бо не мають чим тобі віддати; віддасться ж тобі у воскресіння праведних.
<p>15 Почувши це, один із тих, що сиділи при столі, сказав йому: Блаженний той, хто їстиме хліб у Божім Царстві.
<p>16 Він же сказав йому: Один чоловік справляв велику вечерю і запросив багатьох;
<p>17 і послав раба свого під час вечері, щоб сказали запрошеним: Ідіть, бо вже [все] готове.
<p>18 І враз усі почали відмовлятися. Перший сказав йому: Поле купив я, потрібно мені піти й побачити його; благаю тебе, вважай мене за виправданого.
<p>19 А другий сказав: Купив я п'ять пар волів і йду випробувати їх; благаю тебе, вважай мене за виправданого.
<p>20 Ще один сказав: Я одружився і через те не можу прийти.
<p>21 Повернувся раб і розповів це своєму панові. Тоді пан, розгнівавшись, сказав своєму рабові: Мерщій виходь на площі й вулиці міста і приведи сюди вбогих, калік, сліпих, кривих.
<p>22 І сказав раб: Пане, сталося так, як наказав ти, і ще є місця.
<p>23 Сказав пан до раба: Вийди на шляхи, на загороди, змушуй увійти, щоб наповнився мій дім.
<p>24 Кажу вам, що жоден з тих раніше запрошених мужів не скуштує моєї вечері. [Бо багато покликаних, та мало вибраних].
<p>25 Ішли за ним численні юрби: обернувшись, він сказав до них:
<p>26 Якщо хто йде до мене і не зненавидить свого батька та матері, дружини і дітей, братів та сестер, ще й душу свою, не може бути моїм учнем.
<p>27 Хто не несе свого хреста і не йде слідом за мною, не може бути моїм учнем.
<p>28 Бо хто з вас, бажаючи вежу збудувати, спочатку не сяде й не полічить коштів, чи вистачить, щоб докінчити?
<p>29 Щоб, коли покладе основу й не зможе докінчити, всі, хто побачить, не почали сміятися з нього,
<p>30 кажучи, що цей чоловік почав будувати і не міг закінчити.
<p>31 Або який цар, ідучи на бій проти іншого царя, перше не сяде порадитися, чи під силу йому з десятьма тисячами зустріти того, хто йде з двадцятьма тисячами проти нього?
<p>32 Коли ні, то як той ще далеко, шле до нього посольство та просить замирення.
<p>33 Так ото й кожен із вас, хто не зречеться всього свого майна, не може бути моїм учнем.
<p>34 Отже, сіль - добра річ, але коли сіль звітріє, чим посолите?
<p>35 Ні на землю, ні на гній вона не придатна - її висипають геть. Хто має вуха, щоб слухати, нехай слухає!



<h4>



Вiд Луки 15
<p>1 Наближалися до нього всі митники і грішники, щоб послухати його.
<p>2 І нарікали фарисеї та книжники, кажучи, що він грішників приймає і з ними їсть.
<p>3 А він розповів їм ось таку притчу, кажучи:
<p>4 Який чоловік із вас, маючи сто овець і загубивши одну з них, не лишає дев'яносто дев'ять у пустині та не йде за тією, що загубилася, доки не знайде її?
<p>5 І, знайшовши, кладе на свої рамена, радіючи,
<p>6 і, прийшовши до хати, скликає друзів та сусідів, кажучи їм: Радійте зі мною, бо я знайшов мою вівцю, що загубилася.
<p>7 Кажу вам, що за одного грішника, який покається, радість на небі буде більша, ніж за дев'яноста дев'ятьма праведниками, які не потребують покаяння.
<p>8 Або яка жінка, маючи десять драхм, якщо загубила одну драхму, не запалює світильника і не замітає хати, шукаючи пильно, доки не знайде?
<p>9 І, знайшовши, скликає приятельок та сусідів, кажучи: Радійте зі мною, бо я знайшла драхму, що загубилася.
<p>10 Такою, кажу вам, буває радість у Божих ангелів за одного грішника, який кається.
<p>11 Він розповів: Один чоловік мав двох синів.
<p>12 І сказав молодший з них до батька: Батьку, дай належну мені частину майна. І той поділив між ними майно.
<p>13 А через кілька днів забравши все, молодший син подався до далекого краю і там змарнував своє майно, живучи розпусно.
<p>14 Як змарнував усе, настав великий голод у тому краї, і він став бідувати.
<p>15 Пішов він та й пристав до одного з жителів тієї землі; той послав його на свої поля пасти свиней.
<p>16 І бажав він втамувати свій голод жолудями, що їх їли свині, але ніхто йому не давав.
<p>17 Опам'ятавшись, він сказав: Скільки лишається хліба в наймитів мого батька, а я ж тут гину з голоду.
<p>18 Устану, піду до свого батька і скажу йому: Батьку, я прогрішився перед небом і перед тобою,
<p>19 і вже не гідний зватися твоїм сином; прийми ж мене як одного з твоїх наймитів.
<p>20 Вставши, пішов до свого батька. Коли він був ще далеко, батько побачив його і змилосердився; побігши, впав йому на шию і поцілував його.
<p>21 Син сказав йому: Батьку, я прогрішився перед небом і перед тобою; я вже не гідний зватися сином твоїм.
<p>22 А батько сказав до своїх рабів: Негайно принесіть найкращий одяг і зодягніть його, дайте перстень йому на руку і взуття на ноги;
<p>23 приведіть теля відгодоване та заколіть; будемо їсти й веселитися,
<p>24 бо цей мій син був мертвий - і ожив, пропав був - і знайшовся. І почали веселитися.
<p>25 А його старший син був на полі. Коли, ідучи, наблизився до хати, почув співи й танці.
<p>26 Покликавши одного зі слуг, спитав, що ж то таке.
<p>27 Той сказав йому: Це твій брат повернувся, і твій батько заколов відгодоване теля, бо здоровим його прийняв.
<p>28 Розгнівався ж він і не хотів увійти; його батько вийшов та вмовляв його.
<p>29 А він у відповідь сказав своєму батькові: Ось, стільки літ я тобі служу, ніколи не переступав твоєї заповіді, а ти мені не дав і козеняти, щоб я повеселився з моїми друзями.
<p>30 Коли ж цей твій син, що змарнував твоє майно з блудницями, повернувся, ти заколов йому відгодоване теля.
<p>31 І він сказав йому: Дитино, ти завжди зі мною, і все моє - твоє;
<p>32 а тут треба було таки веселитися і зрадіти, бо цей твій брат був мертвий - і ожив, пропав був - і знайшовся.



<h4>



Вiд Луки 16
<p>1 Говорив же і до учнів: Був один багатий чоловік, що мав управителя; на нього нарікали, нібито він розтрачує його майно.
<p>2 Покликавши його, сказав до нього: Що оце я чую про тебе? Дай звіт за своє врядування, бо більше не зможеш управляти.
<p>3 Став міркувати собі управитель: Що маю робити, - мій пан забирає від мене управління? Копати не можу, жебракувати соромлюся.
<p>4 Знаю, що зроблю: коли буду відсторонений від управління, то хай приймуть мене до своїх осель.
<p>5 І, покликавши кожного з боржників свого пана, спитав першого: Скільки винен ти моєму панові?
<p>6 Той відповів: Сто мір оливи. І сказав він йому: Візьми свою розписку, швидко сідай і напиши: п'ятдесят.
<p>7 Потім спитав другого: А ти скільки винен? Той сказав: Сто мір пшениці. Каже йому: Візьми свою розписку й напиши: вісімдесят.
<p>8 І похвалив пан несправедливого управителя, бо той мудро зробив. Бо сини цього світу мудріші від синів світла в своєму роді.
<p>9 І я вам кажу: Набувайте собі друзів з мамони неправди, щоб коли вона зникне, - прийняли вас до вічних осель.
<p>10 Вірний у найменшому - і у великому вірний; несправедливий у найменшому - і у великому несправедливий.
<p>11 Тож коли в неправдивім майні ви не були вірні, то хто вам довірить правдиве?
<p>12 І коли в чужому ви не були вірні, то хто вам дасть ваше?
<p>13 Жоден раб не може двом панам служити: або одного зненавидить, а другого полюбить; або одного держатиметься, а другого нехтуватиме. Не можете служити Богові й мамоні.
<p>14 Чули все це фарисеї, що були грошолюбці, - і сміялися з нього.
<p>15 І він сказав їм: Ви вдаєте себе за праведних перед людьми; Бог же знає ваші серця, бо те, що в людях високе, - мерзенне перед Богом.
<p>16 Закон і пророки були до Івана. Відтоді благовіститься Боже Царство і кожний його здобуває силою.
<p>17 Швидше небо й земля минуться, ніж пропаде хоч одна риска із закону.
<p>18 Кожен, хто залишає свою дружину й бере іншу, чинить перелюб; а хто одружується з відпущеною від чоловіка, - теж перелюб чинить,
<p>19 Один чоловік був багатий, зодягався в багряницю та висон і розкішно бенкетував щодня.
<p>20 А другий - бідний, на ім'я Лазар, лежав перед його ворітьми в струпах
<p>21 і бажав насититися тим, що падало зі столу багатого; пси, приходячи, облизували його рани.
<p>22 Сталося, що бідний помер, і понесли його ангели на лоно Авраамове; помер же й багатий і його поховали.
<p>23 І терплячи муки пекла, він звів свої очі й побачив здаля Авраама та Лазаря на його лоні.
<p>24 І закричав, кажучи: Батьку Аврааме, помилуй мене і пошли Лазаря, щоб змочив кінчик пальця свого в воді й охолодив мій язик, бо мучуся в цьому полум'ї.
<p>25 Авраам же промовив: Дитино, згадай, як ти одержував добра свої за свого життя, а Лазар - одне лихо. А тепер тут тішиться він, ти ж мучишся.
<p>26 І, крім усього цього, між нами й вами лежить безодня велика, щоб ті, що хочуть перейти звідси до вас, не змогли, ані звідти до нас не переходили.
<p>27 Сказав же: Благаю тебе, батьку, пошли ти його до оселі мого батька,
<p>28 бо маю п'ятьох братів, засвідчити їм, щоб і вони не прийшли на це місце страждань.
<p>29 Авраам відповів: Мають Мойсея та пророків: хай їх слухають.
<p>30 А він вів далі: Ні, батьку Аврааме, коли ж хто з мертвих прийде до них, то покаються.
<p>31 Він же сказав йому: Якщо Мойсея і пророків не слухають, не повірять і тим, хто з мертвих воскресне.



<h4>



Вiд Луки 17
<p>1 Промовив до своїх учнів: Неможливо, щоб спокуси не прийшли; та горе ж тому, через кого вони приходять;
<p>2 йому було б краще, коли б він наклав ослячі жорна на свою шию і був укинений у море, ніж щоб спокусив одного з цих малих.
<p>3 Пильнуйте за собою. Коли згрішить твій брат, - докори йому; а коли покається, - вибач йому.
<p>4 І якщо сім разів на день провиниться проти тебе і сім разів [на день] звернеться до тебе, кажучи: Каюся, - вибач йому.
<p>5 І сказали апостоли Господеві: Додай нам віри.
<p>6 А Господь відказав: Коли б ви мали віру, хоч як зерно гірчиці, і повеліли б цій шовковиці: Вирвися з корінням і посадися в морі, - то послухала б вас.
<p>7 Хто ж із вас, маючи раба, що оре або пасе, скаже йому, як він прийде з поля: Негайно йди та сідай до столу?
<p>8 Але чи не скаже йому: Приготуй щось повечеряти, підпережись і прислуговуй, поки я їстиму й питиму, а потім їстимеш і питимеш ти?
<p>9 Чи подякує рабові, що виконав наказане? [Не думаю.]
<p>10 Так і ви, коли зробите все наказане вам, кажіть: Ми, нікчемні раби, зробили те, що мали зробити.
<p>11 І сталося, як ішов він до Єрусалима, то переходив через Самарію і Галилею.
<p>12 І як уходив він до одного села, зустріли його десять прокажених мужів, які стали здалека.
<p>13 Вони піднесли голос, кажучи: Ісусе, наставнику, помилуй нас.
<p>14 Побачивши їх, він сказав: Підіть і покажіться священикам. І сталося так, що коли вони йшли, - очистились.
<p>15 Один з них, побачивши, що видужав, повернувся, прославляючи Бога гучним голосом,
<p>16 упав обличам до ніг його, дякуючи йому; це був самарянин.
<p>17 У відповідь Ісус сказав: Чи не десять очистилось? А дев'ять же де?
<p>18 Не здогадалися повернутися, щоб віддати славу Богові, - а тільки цей чужинець?
<p>19 І сказав йому: Підведися і йди; твоя віра тебе врятувала.
<p>20 А як фарисеї запитали: Коли прийде Боже Царство? - відповів їм і сказав: Боже Царство не прийде з розголосом,
<p>21 і не скажуть: ось тут або там; бо Боже Царство всередині вас.
<p>22 І сказав до учнів: Прийдуть дні, коли забажаєте бачити один з днів Людського Сина, - та не побачите.
<p>23 І скажуть вам: ось тут або: ось там - не йдіть і не наздоганяйте.
<p>24 Бо як блискавка, що блискає і світить від краю до краю неба, - так буде і Людський Син свого дня.
<p>25 Спочатку треба, щоб він багато потерпів і був спокушений цим родом.
<p>26 І як було за днів Ноя, так буде і за днів Людського Сина:
<p>27 їли, пили, женилися, виходили заміж до дня, коли ввійшов Ной до ковчега, і настав потоп, і вигубив усіх.
<p>28 Так само, як було за днів Лота: їли, пили, купували, продавали, садили, будували:
<p>29 того дня, коли Лот вийшов від Содома, упала сірка і вогонь з неба і вигубили всіх.
<p>30 Так буде в день, коли з'явиться Людський Син.
<p>31 Того дня, хто буде на даху, а посуд його в хаті, хай не злазить узяти його; а хто на полі, також хай не повертається назад.
<p>32 Згадайте Лотову дружину.
<p>33 Хто лиш прагнутиме душу свою врятувати, погубить її, а хто погубить, той оживить її.
<p>34 Кажу вам: тієї ночі будуть двоє на одному ліжку - один візьметься, а другий лишиться;
<p>35 будуть дві разом молоти - одна візьметься, а друга лишиться.
<p>36 [Два будуть на полі - один візьметься, а другий лишиться.]
<p>37 І кажуть йому у відповідь: Де, Господи? А він відказав їм: Де труп, там зберуться і орли.



<h4>



Вiд Луки 18
<p>1 Він розповів їм притчу, як треба завжди молитися і не занепадати духом,
<p>2 кажучи: Був один суддя в якомусь місті, що Бога не боявся і людей не соромився.
<p>3 Була ж у тому місті вдова, що приходила до нього й казала: Захисти мене від мого супротивника.
<p>4 А він не хотів того досить тривалий час. Згодом сказав собі: Хоч і Бога не боюся, і людей не соромлюся,
<p>5 але через те, що мені докучає ця вдова, захищу її, щоб не приходила й не докучала мені.
<p>6 І мовив Господь: Слухайте, що каже неправедний суддя.
<p>7 Чи ж Бог не захистить своїх обранців, що кличуть до нього день і ніч, чи баритиметься до них?
<p>8 Кажу вам: оборонить їх негайно. Одначе Людський Син, як прийде, то чи знайде віру на землі?
<p>9 А для тих, що надіються на себе, ніби вони праведні і за ніщо мають інших, розповів цю притчу:
<p>10 Два чоловіки ввійшли до храму помолитися; один фарисей, а другий митник.
<p>11 Фарисей, ставши, отак собі молився: Боже, дякую тобі, що я не такий, як інші люди - грабіжники, несправедливі, перелюбники, або як оцей митник;
<p>12 пощу двічі на тиждень, даю десятини з усього, що надбаю.
<p>13 А митник, здалека стоячи, не смів навіть очей звести до неба, але бив себе в груди, кажучи: Боже, милосердний будь до мене, грішного. 
<p>14 Кажу вам, що цей повернувся до своєї хати виправданий більше, ніж той; бо кожен, хто підноситься, - буде понижений; а хто себе понижує, - піднесений буде.
<p>15 Приносили ж до нього й немовлят, щоб до них доторкнувся; учні, побачивши, забороняли їм.
<p>16 А Ісус покликав їх та й каже: Пустіть, хай діти до мене приходять і не бороніть їм, бо Царство Боже - для них.
<p>17 Щиру правду кажу вам: хто не прийме Божого Царства, як дитина, той не ввійде до нього.
<p>18 І запитав його якийсь знатний, кажучи: Учителю добрий, що мені зробити, аби успадкувати вічне життя?
<p>19 Ісус же йому відповів: Чому звеш мене добрим? Ніхто не є добрий, тільки сам Бог.
<p>20 Заповіді знаєш: не чини перелюбу, не вбивай, не кради, не свідчи неправдиво, шануй батька свого та матір [свою].
<p>21 Він же сказав: Усе це я виконував змолоду.
<p>22 Почувши це, Ісус сказав йому: Ще одного ти не зробив: усе, що маєш, продай і роздай бідним, - і матимеш скарб на небі; і йди за мною.
<p>23 Він же, почувши це, зажурився, бо був дуже багатий.
<p>24 Як побачив Ісус, що той зажурився, то сказав: Як нелегко багатим увійти до Божого Царства;
<p>25 бо легше верблюдові пройти через вушко голки, ніж багатому ввійти до Божого Царства.
<p>26 Ті, що слухали, спитали: А хто ж тоді може врятуватися?
<p>27 Він же відказав: Неможливе для людей - можливе для Бога.
<p>28 І мовив Петро: Ось ми, лишивши своє, пішли за тобою.
<p>29 Він же сказав їм: Щиру правду кажу вам: що немає нікого, хто лишив хату, або батьків, або братів, або дружину, або дітей задля Божого Царства,
<p>30 і не одержував значно більше тепер, а в майбутньому - вічне життя.
<p>31 Узявши дванадцятьох, промовив до них: Ось ідемо до Єрусалима, і довершиться все, написане пророками про Людського Сина;
<p>32 бо він буде виданий поганам, буде висміяний, зневажений, обпльований;
<p>33 збичувавши, уб'ють його; але третього дня він воскресне.
<p>34 Але вони нічого з цього не зрозуміли; це слово було приховане від них - і не збагнули сказаного.
<p>35 Сталося так, що, коли наблизився він до Єрихона, якийсь сліпець сидів при дорозі й жебрав.
<p>36 Почувши юрбу, що проходила, запитав, що це.
<p>37 Йому відказали, що проходить Ісус Назарянин.
<p>38 Він закричав, кажучи: Ісусе, сину Давидів, помилуй мене!
<p>39 І ті, що йшли попереду, погрожували йому, щоб замовк, а він же ще дужче кричав: Сину Давидів, помилуй мене!
<p>40 Спинившись, Ісус наказав привести його до себе. Коли він наблизився, запитав його:
<p>41 Що хочеш, аби я для тебе зробив? Він же сказав: Господи, щоб мені повернувся зір.
<p>42 Ісус сказав йому: Стань видючий, твоя віра тебе врятувала.
<p>43 І враз прозрів і пішов за ним, прославляючи Бога. І весь народ, побачивши це, віддав хвалу Богові.



<h4>



Вiд Луки 19
<p>1 І, ввійшовши в місто, переходив через Єрихон.
<p>2 І ось чоловік, що звався Закхей, - він був старший над митниками і був багатий,
<p>3 - прагнув побачити Ісуса, хто він, але не міг через юрбу, бо мав малий зріст.
<p>4 Побігши наперед, виліз на смоковницю, щоб його побачити, коли тудою проходитиме.
<p>5 Прийшовши на це місце, поглянув Ісус, [побачив його і] сказав до нього: Закхею, поквапся злізти, бо сьогодні мені належить бути в твоїй оселі.
<p>6 Той, поквапившись, швидко зліз і прийняв Його, радіючи.
<p>7 А всі очевидці нарікали, кажучи: Навіщо зайшов у гості до грішного чоловіка.
<p>8 Став Закхей і сказав до Господа: Ось, Господи, даю бідним половину мого майна, і якщо кого чим скривдив був, повертаю вчетверо більше.
<p>9 Ісус же промовив до нього: Сьогодні спасіння завітало до цієї оселі, бо й він син Авраамів;
<p>10 Людський Син прийшов знайти та врятувати те, що загинуло.
<p>11 Коли вони слухали це, розповів ще одну притчу; бо він був близько до Єрусалима, а вони сподівалися, що от-от має об'явитися Боже Царство.
<p>12 Отже, сказав: Один чоловік шляхетного роду пішов у далеку країну, щоб одержати собі царство й повернутися.
<p>13 Покликав десятьох своїх рабів, дав їм десять мін і сказав їм: Торгуйте, доки не прийду.
<p>14 Та громадяни ненавиділи його і послали посольство слідом за ним, кажучи: Не хочемо, щоб він царював над нами.
<p>15 І сталося, що коли він, одержавши царства, повернувся, то звелів покликати до себе тих рабів, яким дав срібло, аби довідатися, що вони вторгували.
<p>16 Приходить перший і каже: Пане, міна твоя принесла десять мін.
<p>17 І відказав йому: Добрий рабе, гаразд, бо в малому ти був вірний, володій десятьма містами.
<p>18 Прийшов другий, кажучи: Пане, міна твоя принесла п'ять мін.
<p>19 Сказав же й цьому: І ти будь над п'ятьма містами.
<p>20 І ще один прийшов, кажучи: Пане, ось твоя міна, яку мав я відкладену в хустці.
<p>21 Адже я боявся тебе, бо ти жорстока людина, береш те, чого не поклав, і жнеш те, чого не посіяв.
<p>22 Каже йому: Вустами твоїми суджу тебе, лукавий рабе. Ти знав, що я жорстока людина, що беру те, чого не поклав, і що жну те, чого не посіяв.
<p>23 Чому ж не дав ти мого срібла купцям? І я, повернувшись, узяв би своє з прибутком.
<p>24 І тим, що стояли, сказав: Візьміть від нього міну і дайте тому, що має десять мін.
<p>25 І відповіли йому: Пане, він же має десять мін.
<p>26 Кажу ж вам: Кожному, хто має, дасться, а від того, хто не має, і те, що має, відбереться [від нього].
<p>27 А тих моїх ворогів, що не хотіли, аби я царем був над ними, приведіть сюди і повбивайте їх переді мною.
<p>28 Сказавши це, пішов попереду, простуючи до Єрусалима.
<p>29 І сталося, як наблизився він до Витфагії і Витанії, до гори, що зветься Оливна, послав двох учнів,
<p>30 кажучи: Ідіть до села, що навпроти; ввійшовши до нього, знайдете осля прив'язане, на яке ніхто з людей ніколи не сідав; відв'яжіть його і приведіть.
<p>31 Коли хто запитає вас, навіщо відв'язуєте, то скажете [йому], що Господь його потребує.
<p>32 Посланці пішли й знайшли все так, як сказав він їм.
<p>33 Коли відв'язували осля, запитали його господарі: Навіщо відв'язуєте осля?
<p>34 Вони ж відказали, що Господь його потребує.
<p>35 Привели осля до Ісуса і, накинувши на нього свою одіж, посадили Ісуса.
<p>36 Коли він їхав, стелили своє вбрання на дорозі.
<p>37 Як наблизився він до підніжжя Оливної гори, численні учні почали з радістю хвалити Бога гучним голосом - за всі дива, які побачили,
<p>38 кажучи: Благословенний Цар, що йде в ім'я Господнє: мир на небі і слава на висотах.
<p>39 А деякі фарисеї з юрби сказали до нього: Учителю, заборони це своїм учням.
<p>40 У відповідь він сказав: Кажу вам, коли вони замовкнуть, кричатиме каміння.
<p>41 Коли він наблизився і побачив місто, то заплакав над ним,
<p>42 кажучи: Якби ти зрозуміло хоч у цей день, що потрібне для миру [твого]; тепер же це сховане від очей твоїх.
<p>43 Бо прийдуть дні на тебе - і твої вороги оточать тебе валом, візьмуть в облогу тебе, стиснуть тебе звідусюди,
<p>44 розіб'ють тебе й твоїх дітей у тобі, не лишать каменя на камені в тобі, бо не зрозуміло ти часу твоїх відвідин.
<p>45 Увійшовши до храму, почав виганяти тих, що продавали [в ньому й купували],
<p>46 кажучи їм: Написано: Мій дім буде молитовним домом, а ви зробили його печерою розбійників.
<p>47 І навчав щодня в храмі. Архиєреї, книжники, старшини народу прагнули його погубити,
<p>48 та не знаходили, як це зробити, бо ввесь народ держався і слухав його.



<h4>



Вiд Луки 20
<p>1 І сталося одного дня, коли навчав він народ у храмі і благовістив, то прийшли архиєреї та книжники з старшинами
<p>2 і мовили до нього, кажучи: Скажи нам, якою владою ти це робиш, або хто дав тобі цю владу?
<p>3 У відповідь він сказав їм: Запитаю вас і я [одне] слово, і скажіть мені:
<p>4 хрещення Івана було з неба чи від людей?
<p>5 Вони міркували собі, кажучи: Коли скажемо: З неба, - відкаже: Чому ж ви не повірили йому?
<p>6 Якщо ж скажемо: Від людей, - увесь народ поб'є нас камінням; бо переконаний, що Іван є пророк.
<p>7 І вони відповіли, що не знають ізвідки.
<p>8 А Ісус сказав їм: То й я не скажу вам, якою владою це роблю.
<p>9 Почав же людям розповідати таку притчу: Один чоловік насадив виноградник, віддав його робітникам та й відбув на довший час.
<p>10 У певну пору послав до робітників раба, щоб дали йому з виноградних плодів; а робітники, побивши його, відіслали ні з чим.
<p>11 І знову послав другого раба; вони й того побили, зневажили та й відіслали ні з чим.
<p>12 І знову послав третього: вони й цього поранили й вигнали.
<p>13 Сказав тоді господар виноградника: Що маю робити? Пошлю свого улюбленого сина: чи часом, [побачивши] його, не посоромляться?
<p>14 Угледівши його, робітники міркували собі, кажучи: Це спадкоємець, убиймо його, щоб спадщина стала наша.
<p>15 І викинувши його геть з виноградника, вбили. Що ж зробить їм господар виноградника?
<p>16 Прийде й вигубить цих робітників та віддасть виноградник іншим. Почувши, сказали: Хай цього не станеться!
<p>17 Він же, поглянувши на них, сказав: Що означає написане: камінь, що його відкинули будівничі, став наріжним?
<p>18 Кожен, хто спаде на той камінь, розіб'ється; [а] на кого він сам упаде, розчавить його.
<p>19 І хотіли архиєреї та книжники прибрати його до рук тієї ж години, але злякалися народу, бо зрозуміли, що сказав цю притчу до них.
<p>20 Стежачи, послали підглядачів, які видавали себе за праведних, аби схопити його на слові та видати його урядові й владі намісника.
<p>21 Запитали його, кажучи: Учителю, знаємо, що правильно говориш і навчаєш, не дивишся на обличчя, але по правді наставляєш на Божу дорогу.
<p>22 Чи належить нам давати данину кесареві чи ні?
<p>23 Зрозумівши їхнє лукавство, сказав до них: [Чому мене спокушуєте?]
<p>24 Покажіть мені динарій: чий там образ і напис? [Відповівши], вони сказали: Кесарів.
<p>25 А він відказав їм: Тож віддайте те, що кесареве, - кесареві, а те, що Боже, - Богові.
<p>26 І не могли піймати його на слові перед народом і, здивувавшись його відповіддю, замовкли.
<p>27 Підійшли деякі з садукеїв, - що твердять, ніби воскресіння немає, - та й запитали його,
<p>28 кажучи: Учителю, Мойсей записав нам, що коли в кого помер брат, що має дружину, а помер бездітний, то нехай його брат візьме її за дружину та відновить насіння для свого брата.
<p>29 Отже, було сім братів: і перший, узявши дружину, помер бездітним;
<p>30 другий, [узявши дружину, також помер бездітним];
<p>31 третій узяв - і так само всі семеро - жоден не лишив дітей, усі померли.
<p>32 Зрештою померла й жінка.
<p>33 При воскресінні котрому з них вона буде дружиною? Бо семеро мали її за дружину.
<p>34 І, [відповівши], сказав їм Ісус: Сини цього віку женяться і виходять заміж.
<p>35 А ті, що будуть гідні того віку й воскреснуть з мертвих, не женяться і не виходять заміж;
<p>36 бо більше вмерти не можуть, оскільки є рівні ангелам, є Божими синами, бувши синами воскресіння.
<p>37 А що мертві встають, то й Мойсей показав при кущі, коли назвав Господа Богом Авраамовим, і Богом Ісааковим, і Богом Яковим.
<p>38 Бог же не є Богом мертвих, а живих, - бо всі для нього живуть.
<p>39 У відповідь деякі з книжників сказали: Учителю, добре сказав ти.
<p>40 Більше не сміли його ні про що запитувати.
<p>41 Сказав він до них: Як же це кажуть, що Христос є сином Давидовим?
<p>42 Таж сам Давид говорить у книзі Псалмів: Мовив Господь Господеві моєму: сядь праворуч мене,
<p>43 доки не покладу ворогів твоїх підніжком ногам твоїм.
<p>44 Давид, отже, його називає Господом, як же він йому син?
<p>45 Коли весь народ слухав, казав своїм учням:
<p>46 Стережіться книжників, що бажають ходити в шатах і люблять вітання на торговищах та перші сидіння в синаґоґах і перші місця на вечерях,
<p>47 які з'їдають оселі вдовиць і напоказ довго моляться; вони дістануть дуже тяжке засудження.



<h4>



Вiд Луки 21
<p>1 Поглянувши, побачив тих, що вкидали свої багаті дари в скарбницю.
<p>2 Помітив і одну бідну вдову, що вкидала туди дві лепти,
<p>3 і сказав: Щиру правду кажу вам, що ця бідна вдова більше від усіх укинула:
<p>4 бо всі ці з свого достатку вкидали в дар [Богові], а вона зі свого нестатку вкинула все, що мала на прожиття.
<p>5 І коли дехто говорив про храм, що прикрашений коштовним камінням та посудом, сказав:
<p>6 Настануть дні, коли з того, що бачите, не лишиться і каменя на камені, який не був би розвалений.
<p>7 Запитали його, кажучи: Учителю, коли ж це буде і який знак того, коли це має статися?
<p>8 Він відповів: Стережіться, щоб ви не були ошукані, бо багато хто прийде під моїм ім'ям, кажучи: Це я, і: Час наблизився. Не йдіть, отже, за ними.
<p>9 Коли ж почуєте про війни і розрухи, - не бійтеся: бо треба, щоб це раніше сталося, але ще не кінець.
<p>10 Тоді говорив їм: Повстане народ проти народу і царство проти царства;
<p>11 будуть місцями великі землетруси, й голод, пошесті, жахи й великі знаки з неба будуть.
<p>12 А перед цим усім накладуть на вас свої руки і переслідуватимуть, видаючи в синаґоґи та в'язниці; поведуть вас до царів і володарів через моє ім'я;
<p>13 станеться ж вам це - на свідчення.
<p>14 Покладіть, отже, в серцях ваших наперед не гадати, що відповідати;
<p>15 бо Я вам дам мову та мудрість, яким не зможуть протиставитись чи відповісти всі противники ваші.
<p>16 Видані будете і батьками, і братами, і родиною, і друзями, і вб'ють декого з вас,
<p>17 і будете зненавиджені всіма через моє ім'я.
<p>18 Але й волосина з вашої голови не пропаде.
<p>19 У вашій терпеливості здобудете свої душі.
<p>20 Коли ж побачите Єрусалим, оточений вояками, тоді знайте, що наблизилось його спустошення.
<p>21 Тоді ті, що в Юдеї, хай тікають у гори, а ті, що всередині, - хай виходять; ті, що в околицях, - хай не входять до нього,
<p>22 бо то будуть дні помсти, щоб сповнилося все написане.
<p>23 Горе ж вагітним і тим, що годуватимуть грудьми в ті дні. Бо буде велика біда на землі й гнів на цьому народі;
<p>24 впадуть від вістря меча, підуть у полон до всіх народів, а Єрусалим буде потоптаний поганами, доки не скінчаться часи поган.
<p>25 І будуть знаки на сонці, місяці, зорях і переполох серед народів землі від раптового морського шуму та розбурхання,
<p>26 коли люди ціпенітимуть від страху й очікування того, що надходить на всесвіт; бо небесні сили порушаться.
<p>27 І тоді побачать Людського Сина, що йде на хмарі з силою і великою славою.
<p>28 Коли ж почнеться це збуватися, випростайтеся і піднесіть свої голови, бо наближається ваше визволення.
<p>29 І розповів їм притчу: Погляньте на смоковницю і на всі дерева:
<p>30 коли вже пускають листя, - і бачачи це, то самі знаєте, що близько літо;
<p>31 так і ви, коли побачите, що це збувається, - знайте, що близько Боже Царство.
<p>32 Щиру правду кажу вам, що не мине і рід цей, як усе станеться.
<p>33 Небо й земля минуть, а мої слова не минуть.
<p>34 Стережіться, щоб ваші серця не обтяжувалися ненажерством та пияцтвом і життєвими клопотами і щоб не надійшов на вас той день несподівано,
<p>35 мов сітка, бо прийде він на все, що живе на поверхні всієї землі.
<p>36 Тож пильнуйте, постійно молітеся, щоб змогли ви уникнути всього того, що має відбутися, - і стати перед Людським Сином.
<p>37 Удень він був у храмі й навчав, а вночі виходив, перебував на горі, що зветься Оливною.
<p>38 Зранку всі люди приходили до нього в храм, щоб послухати його.



<h4>



Вiд Луки 22
<p>1 Наближалося свято Опрісноків, що зветься Пасхою.
<p>2 Архиєреї та книжники шукали, як убити його, але боялися народу.
<p>3 Ввійшов сатана в Юду, званого Іскаріотом, що був із числа дванадцятьох.
<p>4 І він пішов, домовився з архиєреями та воєводами, як його видасть їм.
<p>5 Ті зраділи й погодились дати йому срібняків.
<p>6 І він пристав і шукав слушного часу, щоб видати його їм без народу.
<p>7 Настав день опрісноків, коли належало жертвувати пасху.
<p>8 І послав він Петра й Івана, сказавши: Підіть і приготуйте нам пасху, щоб ми її спожили.
<p>9 Вони сказали йому: Де хочеш, щоб ми приготували?
<p>10 Він відповів їм: Ось, як входитимете до міста, зустріне вас чоловік, який в глечику нестиме воду; йдіть за ним до оселі, куди він увійде,
<p>11 і скажіть господареві оселі: Учитель питає тебе: Де світлиця, в якій споживу пасху з моїми учнями?
<p>12 І він вам покаже велику вистелену світлицю: там приготуйте.
<p>13 Вони рушили, знайшли, як він сказав їм, і приготували пасху.
<p>14 І коли настав час, сів до столу - і апостоли з ним.
<p>15 Він сказав до них: Бажанням забажав я їсти з вами цю пасху, перш ніж піду на муки;
<p>16 кажу вам, що вже не їстиму її, поки не сповниться в Божім Царстві.
<p>17 Взявши чашу та віддавши хвалу, сказав: Візьміть її і поділіть між собою;
<p>18 кажу вам, що не питиму відтепер з плоду лози, доки не прийде Боже Царство.
<p>19 І, взявши хліб та віддавши хвалу, переломив і дав їм, кажучи: Це моє тіло, що за вас віддається; це робіть на спомин про мене.
<p>20 Так само й чашу по вечері, кажучи: Ця чаша - Новий Завіт у моїй крові, що за вас проливається.
<p>21 Ось і рука того, що видає мене, - зі мною, при столі.
<p>22 Отже, Син Людський іде, як призначено; але горе тій людині, що його видає.
<p>23 І вони почали дошукуватися між собою, котрий з них був би тим, що це зробить.
<p>24 Була й суперечка між ними, хто з них більший.
<p>25 Він сказав їм: Царі народів панують над ними, а ті, що володіють ними, звуться доброчинцями.
<p>26 Ви ж не так, але більший між вами хай буде як менший, і старший - як той, що служить.
<p>27 Хто ж бо більший - той, що сидить, чи той, що служить? Чи не той, що сидить? Я ж серед вас - це той, що служить.
<p>28 Ви є ті, що лишилися зі мною при моїх випробуваннях;
<p>29 і я заповідаю вам так, як заповів мені мій Батько Царство,
<p>30 щоб ви їли й пили за моїм столом у моїм Царстві, щоб ви засіли на престолах судити дванадцять племен Ізраїлевих.
<p>31 [Сказав же Господь]: Симоне, Симоне, ось сатана випросив вас, щоб пересіяти, як пшеницю;
<p>32 я ж благав за тебе, щоб не забракло тобі віри; і ти, коли навернешся, зміцни своїх братів.
<p>33 Той відказав йому: Господи, з тобою я готовий іти і до в'язниці, і на смерть.
<p>34 Він же мовив: Кажу тобі, Петре, не заспіває півень сьогодні, як ти тричі зречешся мене, що не знаєш мене.
<p>35 І сказав їм: Коли я послав вас без гамана, і без торби, і без взуття, чи чогось вам забракло? Вони ж сказали: Нічого.
<p>36 Сказав же їм: Але тепер, хто має гаман, хай візьме; також і торбу; і хто не має, хай продасть свою одіж і купить меча.
<p>37 Кажу вам, що на мені має збутися те, що написане: До злочинців зараховано його; бо і це в мені звершується.
<p>38 Вони сказали: Господи, ось тут два мечі. А він відповів їм: Досить.
<p>39 Вийшовши, пішов, за звичаєм, на Оливну гору, а за ним - пішли учні.
<p>40 Прийшовши на місце, сказав їм: Моліться, щоб не ввійшли ви в спокусу.
<p>41 І сам відійшов від них, як докинути каменем, припав на коліна й молився,
<p>42 кажучи: Батьку, коли хочеш, зроби, щоб минула мене чаша ця; одначе хай буде не моя воля, але твоя.
<p>43 З'явився ж до нього ангел з неба, який додав йому сили.
<p>44 Перебуваючи у великій тривозі, ще ревніше молився; піт його став як згустки крови, що спливали на землю.
<p>45 Вставши від молитви, підійшов до учнів; знайшов їх, що вони заснули від смутку;
<p>46 сказав їм: Чому спите? Устаньте й моліться, щоб ви не ввійшли в спокусу.
<p>47 Ще як він говорив, то вже юрба і з нею той, що зветься Юдою, один із дванадцятьох, ішов перед ними і наблизився до Ісуса, щоб поцілувати його: [бо дав їм цей знак: Кого поцілую, - той і є].
<p>48 Ісус сказав йому: Юдо, то ти поцілунком видаєш Людського Сина?
<p>49 Ті, що були з ним, як побачили те, що відбувається, сказали: Господи, чи не вдарити нам мечем?
<p>50 Ударив один з них архиєреєвого раба і відтяв йому праве вухо.
<p>51 Озвався Ісус і сказав: Лишіть, уже досить і, доторкнувшись до вуха, оздоровив його.
<p>52 Сказав Ісус до тих, що прийшли по нього, - до архиєреїв, воєвод храму та старійшин: Наче проти розбійника вийшли ви з мечами й киями?
<p>53 Щодня, як я був з вами в храмі, ви не підняли рук проти мене. Але це ваша година і влада темряви.
<p>54 Схопили його, повели і ввели в двір архиєрея. Петро ішов здалека.
<p>55 Як запалили вогонь серед двору і разом сиділи, Петро сидів серед них.
<p>56 Побачивши його при світлі, як сидів, якась рабиня, поглянувши на нього, сказала: І цей був з ним.
<p>57 Він же відрікся, кажучи: Жінко, я не знаю його.
<p>58 Невдовзі другий, побачивши його, сказав: І ти з них. Петро ж сказав: Чоловіче, я ні.
<p>59 Минула приблизно одна година і ще якийсь твердив, кажучи: Справді, і цей був з ним, бо він галилеянин.
<p>60 Промовив Петро: Чоловіче, не знаю, про що ти говориш. І тут же, як він говорив, заспівав півень.
<p>61 Обернувшись, Господь поглянув на Петра; і Петро згадав слово Господнє, як сказав він до нього: Перше, ніж півень сьогодні заспіває, зречешся мене тричі.
<p>62 І, вийшовши геть, він гірко заплакав.
<p>63 А мужі, що держали Ісуса, глузували з нього, б'ючи;
<p>64 зав'язавши йому очі, [били його по обличчю і] питали його, кажучи: Пророкуй, хто тебе вдарив?
<p>65 І багато іншого, зневажливого, наговорювали на нього.
<p>66 Як настав день, зібралася рада старшин народу, архиєреїв та книжників, повели його на свої збори,
<p>67 кажучи: Якщо ти Христос, то скажи нам. Він відповів їм: Якщо я вам скажу, не повірите;
<p>68 якщо ж запитаю, не відповісте [мені і не відпустите].
<p>69 Віднині ж буде, що Людський Син сидітиме по правиці Божої сили.
<p>70 Тоді всі запитали: Чи ти Божий Син? А він їм відповів: Ви самі твердите, що то я.
<p>71 Вони ж сказали: Навіщо нам потрібне якесь свідчення? Ми ж самі почули з Його вуст.



<h4>



Вiд Луки 23
<p>1 І встали всі вони, і повели його до Пилата.
<p>2 Почали його оскаржувати, кажучи: Ми знайшли цього, який бунтував наш народ, забороняв давати кесареві данину, і який каже, що він Христос Цар.
<p>3 Пилат запитав його, кажучи: Чи ти є цар юдеїв? Він же, відповівши, сказав йому: Ти кажеш.
<p>4 Пилат сказав архиєреям та юрбі: Жодної вини я не бачу в цій людині.
<p>5 Вони ж іще наполегливіше твердили, кажучи, що він підбурює народ, навчає по всій Юдеї, починаючи з Галилеї і аж сюди.
<p>6 Пилат, почувши це, запитав, чи він галилеянин;
<p>7 переконавшись, що є з підвладних Іродових, відіслав його до Ірода, який саме був у Єрусалимі.
<p>8 Ірод, побачивши Ісуса, дуже зрадів; давно бажав його побачити, бо чув [багато] про нього і сподівався побачити від нього якийсь знак.
<p>9 Ставив йому багато запитань, але він нічого йому не відповідав.
<p>10 Архиєреї та книжники стояли, запопадливо оскаржуючи його.
<p>11 Ірод зі своїми вояками, принизивши та висміявши його, одягнув у світлу одіж і повернув його до Пилата.
<p>12 Стали того дня друзями Ірод і Пилат; раніше вони ворогували між собою.
<p>13 Пилат, покликавши архиєреїв, начальників та народ,
<p>14 сказав до них: Привели ви мені цього чоловіка як такого, що підбурює народ. І ось я перед вами допитав, не знайшов у цій людині ніякої провини з того, що його оскаржуєте.
<p>15 Також Ірод, який повернув його нам, - і він нічого гідного смерти не зробив;
<p>16 тож, покаравши його, відпущу.
<p>17 [Треба ж було йому кожного свята відпускати їм когось одного.]
<p>18 Закричала юрба, вигукувала: Візьми цього, а відпусти Вараву;
<p>19 цей був ув'язнений за якийсь заколот у місті і за вбивство.
<p>20 Знову заговорив до них Пилат, бажаючи відпустити Ісуса.
<p>21 Вони кричали, кажучи: Розіпни, розіпни його.
<p>22 І він утретє сказав до них: Яке ж зло він зробив? Нічого гідного смерти не знайшов я в ньому: покараю його й відпущу.
<p>23 Вони ж наполягали гучними голосами, вимагали його розп'яти; перемогли голоси їхні [та архиєрейські].
<p>24 Пилат судив згідно з їхніми вимогами:
<p>25 відпустив того, за якого вони просили, - що за бунт і вбивство був посаджений до в'язниці. Ісуса ж видав на їхню волю.
<p>26 І повели його. Взявши якогось Симона з Киринеї, що йшов із поля, завдали йому нести хрест за Ісусом.
<p>27 Ішла ж за ним велика юрба народу та жінки, які голосили й оплакували його.
<p>28 Повернувшись до них, Ісус сказав: Дочки єрусалимські, не плачте за мною, краще плачте за собою та своїми дітьми,
<p>29 бо ось настають дні, коли скажуть: Блаженні неплідні, і лона, що не родили, і груди, що не годували.
<p>30 Тоді почнуть казати горам: Упадіть на нас, і горбам: Покрийте нас.
<p>31 Бо коли із зеленим деревом це роблять, то що станеться із сухим?
<p>32 Вели з ним і інших двох злочинців, щоб убити.
<p>33 І коли прийшли на місце, що зветься Лобне, тут розп'яли його і злочинців - одного праворуч, а другого ліворуч.
<p>34 Ісус говорив: Батьку, прости їм, бо вони не знають, що роблять. А ті, що ділили його одіж, кидали жеребки.
<p>35 А народ стояв і дивився. Насміхалися і начальники [з ними], кажучи: Інших рятував, - хай же порятує і себе самого, якщо він Христос, Божий обранець.
<p>36 Глузували з нього й вояки; приступали, оцет йому подавали,
<p>37 кажучи: Якщо ти Юдейський Цар, порятуй себе сам.
<p>38 Був напис, [зроблений] над ним - [письмом грецьким, латинським та гебрайським]: Це - Юдейський Цар.
<p>39 Один із розп'ятих злочинців зневажав його, кажучи: Чи ти не Христос? Порятуй себе й нас.
<p>40 Обізвався і другий, докоряв йому, кажучи: Чи ти не боїшся Бога, коли й сам на таке засуджений?
<p>41 Але ми - справедливо, бо дістаємо по справедливості за наші вчинки; Він же нічого злого не зробив.
<p>42 І додав: Ісусе, згадай мене, коли прийдеш у Царство твоє.
<p>43 І сказав йому: Щиру правду кажу тобі, сьогодні зі мною будеш у раю.
<p>44 І як настала шоста година; наступила темрява по всій землі - до дев'ятої години;
<p>45 погасло сонце, а церковна завіса роздерлася навпіл.
<p>46 Скрикнувши гучним голосом, Ісус промовив: Батьку, в твої руки передаю свій дух. Сказавши це, віддав дух.
<p>47 Побачивши те, що сталося, сотник прославив Бога, кажучи: Справді, цей чоловік був праведний.
<p>48 Численні присутні, які прийшли на це видовище, і, спостерігаючи те, що сталося, били себе в груди й верталися.
<p>49 Віддалік стояли й дивилися всі його знайомі та жінки, що ішли за ним з Галилеї.
<p>50 Один чоловік, на імя Йосип, який був радником, людина добра й праведна,
<p>51 з юдейського міста Ариматеї, - не пристав до ради та до їхнього діла, бо сам очікував Божого Царства;
<p>52 підійшовши до Пилата, він випросив тіло Ісусове;
<p>53 знявши його, обвинув полотном та поклав у висічену гробницю, до якої ніколи ніхто не був покладений.
<p>54 Була п'ятниця, надходила субота.
<p>55 А жінки, що йшли слідом, - ті, що прибули з ним із Галилеї, - побачили гріб і як було покладене його тіло.
<p>56 Повернувшись, вони приготували пахощі та миро, а в суботу спочивали, згідно із заповіддю.



<h4>



Вiд Луки 24
<p>1 Першого дня після суботи дуже рано прийшли до гробу, несучи пахощі, які приготували, [і ще дехто з ними].
<p>2 Знайшли, що камінь відвалений від гробниці;
<p>3 увійшовши, не знайшли тіла Господа Ісуса.
<p>4 І сталось, як безпорадні вони були в цьому, то два мужі стали біля них у блискучих одежах.
<p>5 Налякалися вони й посхиляли обличчя до землі; а ті сказали до них: Чому ви шукаєте живого між мертвими?
<p>6 Його немає тут, бо воскрес. Згадайте, як мовив вам ще, коли був у Галилеї,
<p>7 кажучи: Треба, щоб Людський Син був виданий у руки людей-грішників, був розп'ятий і воскрес на третій день.
<p>8 Тоді згадали його слова.
<p>9 Повернувшись від гробу, сповістили про все це одинадцятьом та всім іншим.
<p>10 Були Марія Магдалина, Іванна, Марія Яковова та інші з ними. Розповіли апостолам про це.
<p>11 Та слова їхні здалися їм вигадкою, не вірили їм.
<p>12 Підвівшись, Петро побіг до гробу і, схилившись, побачив ризи, [що лежали] одні - і відійшов, дивуючись собі з того, що сталося.
<p>13 Двоє з них ішли того дня до села, віддаленого на шістдесят стадій від Єрусалима, яке називалося Емаус;
<p>14 вони говорили між собою про все, що відбулося.
<p>15 І сталося, як розмовляли вони й допитувалися, сам Ісус, наблизившись, пішов з ними;
<p>16 очі їхні були затуманені, тому його не пізнали.
<p>17 І спитав він їх: Що це за річ, над якою міркуєте між собою, ідучи? І чого ви такі сумні?
<p>18 У відповідь один, на ймення Клеопа, сказав до нього: Чи ти часом не єдиний чужинець у Єрусалимі, який не знає того, що сталося в ньому цими днями?
<p>19 І запитав їх: А що саме? Вони відповіли Йому: Про Ісуса Назарянина, мужа пророка, сильного ділом і словом перед Богом і перед усім народом;
<p>20 як видали його архиєреї і наші можновладці на засуд смерти і розп'яли його.
<p>21 Ми сподівалися, що він той, хто має визволити Ізраїль. І до того ж оце третій день, відколи те сталося.
<p>22 Деякі наші жінки налякали нас, побувавши рано при гробі,
<p>23 і не знайшли його тіла. Прийшли й кажуть, що появу ангелів бачили, які сповістили, що він живий.
<p>24 Тоді пішли деякі з нас до гробу - і знайшли все, як жінки казали; самого ж його не побачили.
<p>25 Тоді він сказав їм: О, нерозумні й повільні серцем, для того, щоб повірити в усе, що говорили пророки.
<p>26 Чи не треба було перетерпіти Христові й увійти в свою славу?
<p>27 І почавши від Мойсея та від усіх пророків, роз'яснив їм з усього Письма, що було про нього.
<p>28 Наблизилися до села, до якого йшли. А він удавав, ніби йде далі.
<p>29 Просили його, кажучи: Лишайся з нами, бо вечоріє, вже день закінчується. Він увійшов, щоб лишитися з ними.
<p>30 І сталося, як сів він за столом з ними, взявши хліб, поблагословив і, переломивши, давав їм,
<p>31 - тут відкрилися їхні очі й упізнали його. Але він став невидимий для них.
<p>32 І сказали до себе: Чи не горіло наше серце, коли говорив нам у дорозі і роз'яснював нам Письмо?
<p>33 Вставши, тієї ж години повернулися до Єрусалима, знайшли зібраних одинадцятьох і тих, що були з ними;
<p>34 говорили, що справді Господь воскрес і з'явився Симонові.
<p>35 А ці розповіли про те, що сталося в дорозі, і як об'явився їм під час переламування хліба.
<p>36 Як вони говорили про це, - сам [Ісус] став посеред них і сказав їм: Мир вам.
<p>37 Злякавшись і перестрашившись, вони думали, що бачать духа.
<p>38 А він сказав до них: Чому ви стурбовані, чому думки входять до ваших сердець?
<p>39 Гляньте на мої руки, на мої ноги. Це ж я сам! Доторкніться до мене - подивіться, що дух тіла й кісток не має; як бачите, я їх маю.
<p>40 Сказавши це, показав їм руки та ноги.
<p>41 А як вони ще чудувалися і не вірили з радости, сказав їм: Чи маєте щось із їжі тут?
<p>42 Вони дали йому частину печеної риби [і бджолиного меду].
<p>43 Взявши, Він їв перед ними.
<p>44 І промовив до них: Ось слова, які я сказав вам, ще коли був з вами: Треба, щоб збулося все написане про мене і в законі Мойсеєвім, і в пророків, і в псалмах.
<p>45 Тоді прояснив їхній розум, щоб зрозуміли Писання.
<p>46 Сказав їм: Так написано, і [необхідно було] перетерпіти Христові та воскреснути з мертвих на третій день;
<p>47 щоб проповідувалося в ім'я його покаяння на відпущення гріхів між усіма народами, почавши від Єрусалима.
<p>48 Ви [ж є] свідками цього.
<p>49 І ось я посилаю на вас обітницю мого Батька, а ви лишайтеся в місті [Єрусалимі], доки не зодягнетеся силою з висоти.
<p>50 Вивівши їх до Витанії, піднявши свої руки, поблагословив їх.
<p>51 І сталося, що коли благословляв їх, відступив від них і піднісся на небо.
<p>52 А вони, поклонившись йому, з великою радістю повернулися до Єрусалима,
<p>53 і були постійно в храмі, [хвалячи і] прославляючи Бога. [Амінь.]



