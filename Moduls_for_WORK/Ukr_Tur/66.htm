<h2></h2>
<h4>



До ефесян 1
<p>1 Павло, з Божої волі апостол Ісуса Христа, - святим в Ефесі і вірним в Ісусі Христі.
<p>2 Ласка і мир вам від Бога, нашого Батька, і Господа Ісуса Христа!
<p>3 Благословенний Бог і Батько нашого Господа Ісуса Христа, що поблагословив нас усяким духовним благословенням у Христі, на небі.
<p>4 Бо в ньому вибрав нас раніше від створення світу, щоб ми були святими й непорочними перед ним у любові;
<p>5 наперед призначивши нас для всиновлення в ньому через Ісуса Христа, за вподобанням власної волі;
<p>6 на хвалу слави своєї благодаті, якою обдарував нас в улюбленому.
<p>7 В ньому маємо викуплення його кров'ю, відпущення гріхів, за щедротами його ласки,
<p>8 яку надмірно помножив у нас, у всякій премудрості й розумінні,
<p>9 об'явивши нам, за своїм уподобанням, таємницю своєї волі, яку раніше встановив у ньому,
<p>10 - на освячення повноти часів, щоб зібрати в Христі все те, що на небі і що на землі.
<p>11 У ньому і ми стали спадкоємцями, - призначеними наперед, за передбаченням того, хто все чинить за радою власної волі,
<p>12 щоб ми були на похвалу його слави, ми, які раніше надіялися на Христа.
<p>13 В ньому й ви, почувши слово правди, - благу вістку нашого спасіння - та, увірувавши в нього, відзначені були печаттю обітниці Святим Духом,
<p>14 який є запорокою нашого спадкоємства, викуплення набутого, для похвали його слави!
<p>15 Тому і я, почувши про вашу віру в Господа Ісуса, про любов до всіх святих,
<p>16 не перестаю дякувати за вас, згадуючи [вас] у своїх молитвах,
<p>17 щоб Бог нашого Господа Ісуса Христа, Батько слави, дав вам духа премудрости і об'явлення на його пізнання,
<p>18 просвітливши очі вашого серця, щоб пізнали ви, - яка то є надія його покликання, яке багаство слави його спадщини між святими,
<p>19 яка неосяжна велич його сили в нас, що віримо в дію могутности його сили,
<p>20 що він її здійснив у Христі, воскресивши його з мертвих і посадивши праворуч себе на небі,-
<p>21 вище від усякого начальства, і влади, і сили, і панування, і всякого імени, що назване не тільки в теперішньому віці, але й у майбутньому.
<p>22 І він усе підкорив під його ноги, і поставив його над усім - як голову Церкви,
<p>23 яка є його тілом, повнотою того, що наповнює все в усьому!



<h4>



До ефесян 2
<p>1 І вас, що були мертві через ваші провини й гріхи,
<p>2 в яких ви колись жили за звичаєм цього світу, за князем, який панує в повітрі, і духа, що нині діє в синах спротиву.
<p>3 Між ними і всі ми жили колись у хтивостях нашого тіла, чинячи волю тіла й думок, і були з природи дітьми гніву, як і інші.
<p>4 А Бог, бувши багатим на милосердя, із своєї превеликої любови, якою нас полюбив,
<p>5 і нас, що були мертвими через наші прогріхи, - він оживив Христом, - бо ласкою ви спаслися!
<p>6 І воскресив нас з ним, і посадив на небі в Христі Ісусі,
<p>7 щоб у майбутніх віках виявити превелике багатство своєї ласки - в доброті до нас у Христі Ісусі.
<p>8 Бо ви спаслися ласкою через віру: і це не від вас, це - Божий дар.
<p>9 Не від діл, - щоб ніхто не хвалився.
<p>10 Бо ми - його творіння; ми створені в Христі Ісусі для добрих діл, які наперед приготував Бог для нас, щоб ми їх виконували.
<p>11 Отож, пам'ятайте, що колись ви були погани тілом, обзивалися необрізаними тими, що були так званими обрізаними руками на тілі;
<p>12 що ви в той час були без Христа, відчужені від громади Ізраїлю; далекі від Завітів обітниці, позбавлені надії, без Бога на світі.
<p>13 Нині ж ви - у Христі Ісусі; колись ви були далекі, тепер стали близькі кров'ю Христа.
<p>14 Бо він є нашим миром, що зробив з двох одне, зруйнував своїм тілом перегородку, знищивши ворожнечу,
<p>15 усунувши закон заповідей навчаннями, щоб з двох збудувати в самому собі одну нову людину, влаштувати мир,
<p>16 хрестом примирити з Богом обох в одному тілі, знищивши в ньому ворожнечу.
<p>17 І, прийшовши, благовістив мир вам - далеким і близьким;
<p>18 бо ті й другі мають через нього доступ до Батька, в одному дусі.
<p>19 Тож ви більше не чужі й не приблуди, а співгромадяни святим і домашні у Бога.
<p>20 Ви збудовані на підвалинах апостолів і пророків, з наріжним каменем - самим Ісусом Христом.
<p>21 На ньому - всяка будівля, досконало збудована, - вона зросте у святий храм у Господі,
<p>22 в якому й ви будуєтеся Духом на Боже помешкання.



<h4>



До ефесян 3
<p>1 Для цього я, Павло, став в'язнем Ісуса Христа - для вас, погани.
<p>2 Ви чули про служіння Божої ласки, яка дана мені для вас,
<p>3 бо мені через об'явлення сповіщена таємниця, що про неї раніше писав я коротко;
<p>4 з цього можете під час читання осягнути моє розуміння Христової таємниці.
<p>5 В інших поколіннях вона не була виявлена людським синам так, як ото тепер Духом об'явлена святим апостолам і пророкам:
<p>6 що й погани є співспадкоємцями, є одним тілом і співучасниками обітниці в Ісусі Христі - через сповіщення благої звістки,
<p>7 якій я служу за даром Божої ласки, що дана мені за дією його сили.
<p>8 Мені, найменшому з усіх святих, дана ця ласка - благовістити між поганами незбагненне багатство Христове,
<p>9 просвіщати всіх, у чому полягає служіння таємниці, що од віків була схована в Богові, який усе створив [через Христа];
<p>10 аби могла тепер виявитися через церкву начальникам і володарям на небі різноманітна Божа премудрість,
<p>11 згідно з одвічною постановою, яку він виконав у нашому Господі Ісусі Христі,
<p>12 що в ньому маємо сміливість і доступ у надії через віру в нього.
<p>13 Тому благаю вас не занепадати духом з приводу моїх терпінь за вас, бо вони є вашою славою.
<p>14 Для цього я схиляю свої коліна перед Батьком [нашого Господа Ісуса Христа],
<p>15 від якого бере назву все батьківство на небі й на землі,
<p>16 - щоб він дав вам, за багатством своєї слави, силою у внутрішній людині зміцніти його Духом,
<p>17 щоб Христос вірою оселився в ваших серцях, щоб ви, закорінені й засновані на любові,
<p>18 змогли пізнати разом з усіма святими, яка то ширина й довжина і яка то висота і глибина;
<p>19 пізнати Христову любов, котра перевищує розум, і щоб сповнилися ви всякою Божою повнотою.
<p>20 Тому ж, хто силою, яка діє в нас, може все робити понад те, що ми просимо або про що мріємо, -
<p>21 тому слава в церкві, в Ісусі Христі - на всі покоління і на вічні часи. Амінь.



<h4>



До ефесян 4
<p>1 Отже, благаю вас я, в'язень у Господі, щоб ви поводилися гідно, відповідно до звання, до якого були покликані:
<p>2 з усякою покірністю і лагідністю, з великодушністю, терплячи одне одного в любові,
<p>3 намагаючись берегти єдність духа в злуці миру.
<p>4 Одне тіло й один дух, - як ото ви покликані були в одній надії вашого звання.
<p>5 Один Господь, одна віра, одне хрещення,
<p>6 один Бог і Батько всіх, який над усіма, і через усіх, і в усіх [нас].
<p>7 Кожному ж з нас дана ласка відповідно до Христового дару.
<p>8 Тому сказано: Піднявшись на висоту, ти полонив полон і дав дари людям.
<p>9 А що означає піднявшись, як не те, що й [раніше] сходив був до найнижчих місць землі?
<p>10 Хто сходив, той і піднявся вище від небес, аби наповнити все.
<p>11 Він і поставив одних апостолами, інших пророками, ще інших проповідниками доброї вістки, а тих - пастирями та вчителями,
<p>12 щоб вдосконалити святих для діл служіння, для збудування Христового тіла,
<p>13 доки всі не дійдемо до єдности віри й до пізнання Божого Сина, до змужніння досконалого, до міри зростання в нас повноти Христової.
<p>14 Аби ми не були більше підлітками, які хитаються і захоплюються всяким вітром науки - за людською підступністю, за лукавством до хитрого блуду.
<p>15 А щоб ми були правдомовними в любові, щоб в усьому зросли в тому, який є головою - Христос;
<p>16 з нього - все тіло, складене і надійно злучене всякими зв'язками, за мірою чинности кожного окремого члена; він дає зріст тілові на розбудову самого себе в любові.
<p>17 Усе це я кажу і свідчу в Господі, щоб ви більше не були, як [оті] погани, що ходять у марноті свого розуму,
<p>18 запаморочені своїм розумуванням, відчужені від Божого життя через те неуцтво, що живе в них, через закам'янілість їхніх сердець.
<p>19 Вони, отупівши, піддалися розпусті, щоб із запалом чинити всяке плюгавство.
<p>20 Але ви не так пізнали Христа,
<p>21 бо ви чули його і в нього навчилися, - адже правда в Ісусі, -
<p>22 то треба, щоб ви відкинули стародавню людину з її первісним життям, яка нидіє в оманливих хтивостях,
<p>23 а щоб ваш розум оновлювався духом,
<p>24 щоб ви зодягалися в нову людину, створену за Богом, за праведністю й святістю правди.
<p>25 Тому, відкинувши брехню, кажіть правду кожний до свого ближнього, бо ми є членами одне одного.
<p>26 Гніваючись, - не грішіть: сонце хай не заходить у вашому гніві;
<p>27 і не давайте місця дияволові.
<p>28 Хто крав, хай більше не краде, але краще хай працює, роблячи своїми руками добро, щоб мав що подати тому, хто потребує.
<p>29 Жодне погане слово хай не виходить з ваших уст, а тільки добре для настанови в потребі, щоб воно дало користь тим, що слухають.
<p>30 І не засмучуйте Святого Божого Духа, яким ви запечатані на день викупу.
<p>31 Всяке роздратування, і гнів, і лють, і крик, і огуда хай віддаляться від вас разом з усякою злобою.
<p>32 Будьте ж добрими одне до одного, милосердими, прощаючи одне одному, як і Бог через Христа вам простив!



<h4>



До ефесян 5
<p>1 Отже, наслідуйте Бога - як улюблені діти,
<p>2 та живіть у любові, як і Христос полюбив нас і видав себе за нас - як дар і жертву Богові, як приємну духмяність.
<p>3 А розпуста і всіляка нечисть, та захланність навіть нехай не згадуються між вами, як це належить святим;
<p>4 також і безсоромність, і дурні балачки, і масні жарти є непристойними, а найкраще - подяка.
<p>5 Бо знайте ж, що жодний розпусник, або нечистий, або захланний, що є ідолослужителем, не має спадщини в Царстві Христа і Бога.
<p>6 Нехай ніхто з вас не піддається омані марних слів, бо через це приходить Божий гнів на непокірних синів.
<p>7 Отож, не ставайте їхніми спільниками,
<p>8 бо ви були колись темрявою, а тепер є світлом у Господі. Живіть як діти світла.
<p>9 Бо плід світла - в усякій доброті, справедливості й правді.
<p>10 Випробовуйте, що є приємне Богові
<p>11 і не ставайте спільниками в неплідних ділах темряви, а краще їх розвінчуйте,
<p>12 бо що вони потайки роблять, - соромно навіть говорити.
<p>13 Все засуджуване виявляється в світлі;
<p>14 бо все, що виявляється, стає світлом. Через це й сказано: Встань, ти, що спиш, і воскресни з мертвих, - і Христос освітлить тебе!
<p>15 Отож, пильно стережіться, щоб поводитися обережно, - не як немудрі, але як мудрі,
<p>16 цінуючи час, бо дні лукаві.
<p>17 Тому не будьте нерозумні, але пізнавайте, в чому полягає Господня воля.
<p>18 І не впивайтеся вином, у якому розпуста, а наповнюйтеся Духом,
<p>19 навчаючи самих себе псалмами, славнями, духовними піснями, мелодійно виспівуючи у ваших серцях Господеві,
<p>20 дякуючи завжди і за все Богові й Батькові в ім'я нашого Господа Ісуса Христа,
<p>21 підкоряючись одне одному в страсі Христовім.
<p>22 Дружини, [коріться] своїм чоловікам, як Господеві,
<p>23 бо чоловік є головою жінки, як Христос - голова церкви, [і] він же - спаситель тіла.
<p>24 Як церква кориться Христові, так і дружини - чоловікам у всьому.
<p>25 Чоловіки, любіть [своїх] дружин, як Христос полюбив церкву і віддав себе за неї,
<p>26 щоб її освятити, очистивши купіллю води - словом;
<p>27 щоб поставити її собі славною церквою, що не має ні плями, ні вади, - нічого такого подібного, але щоб вона була святою і непорочною.
<p>28 Так і чоловіки повинні любити своїх дружин, як власні тіла. Хто любить свою дружину, той і себе любить.
<p>29 Бо ніхто ніколи свого тіла не зненавидів, але годує і гріє його, як Господь церкву;
<p>30 бо ми - члени його тіла: [з його тіла і з його кісток].
<p>31 Тому чоловік залишить батька й матір та пристане до своєї дружини - і будуть обоє одним тілом.
<p>32 Ця таємниця - велика; я ж говорю про Христа й церкву.
<p>33 Тож кожний з вас хай любить свою дружину, як себе самого, а дружина хай боїться свого чоловіка.



<h4>



До ефесян 6
<p>1 Діти, слухайтеся своїх батьків у Господі, бо це справедливо.
<p>2 Шануй свого батька та матір, - така перша заповідь з обітницею,
<p>3 - щоб тобі було добре і щоб ти був довголітнім на землі.
<p>4 А ви, батьки, не дратуйте своїх дітей, а виховуйте їх у послухові й навчанні Господнім.
<p>5 Раби, слухайтеся земних панів зі страхом і тремтінням, у простоті вашого серця, так, як Христа;
<p>6 не служіть тільки задля ока, як ті підлабузники, але як Христові раби: чиніть Божу волю щиро,
<p>7 охоче служіть - як Господеві, а не як людям.
<p>8 Знайте, що кожний одержить від Господа відповідно до того, що зробив доброго, - чи він раб, чи вільний.
<p>9 І ви, пани, так само робіть їм, - відкидайте погрози, знаючи, що й ви, і вони мають Господа на небі, а він не зважає на особу.
<p>10 Нарешті, брати, зміцнюйтеся Господом та могутністю його сили.
<p>11 Зодягніться у всю Божу зброю, щоб ви змогли стати проти підступности диявола.
<p>12 Бо наша боротьба не є з тілом і кров'ю, але із начальниками, з владою, із світовими правителями темряви цього [віку], з піднебесними духами злоби.
<p>13 Тому візьміть всю Божу зброю, щоб ви змогли дати опір у день зла і, здійснивши все, вистояти.
<p>14 Отож, станьте, підпережіться правдою, зодягніться в панцир справедливости,
<p>15 взуйтеся у готовність звіщати добру вістку миру.
<p>16 Понад усе - візьміть щит віри, в якому зможете погасити всі розжарені стріли лукавого;
<p>17 візьміть шолом спасіння і духовний меч, яким є Боже слово.
<p>18 Постійно моліться Духом усякою молитвою і благанням, - і пильнуйте це з усякою терплячістю і молінням за всіх святих
<p>19 і за мене, щоб мені було дано слово - вустами моїми відкрито й відважно проповідувати таємницю благої вістки,
<p>20 за яку я є послом у кайданах, щоб сміливо про неї говорити, як мені й належить.
<p>21 А щоб і ви довідалися про мене, що я роблю, то все вам розповість Тихик, улюблений брат, вірний служитель у Господі,
<p>22 якого я послав до вас саме для того, щоб ви довідалися про нас і щоб він утішив ваші серця.
<p>23 Мир братам і любов з вірою від Бога Батька і Господа Ісуса Христа.
<p>24 Ласка з усіма, що незмінно люблять нашого Господа Ісуса Христа. [Амінь].



