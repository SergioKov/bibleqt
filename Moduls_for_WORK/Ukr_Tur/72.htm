<h2></h2>
<h4>



2-е Тимофiю 1
<p>1 Павло, з волі Божої апостол Ісуса Христа, за обітницею життя, що в Ісусі Христі, -
<p>2 до Тимофія, улюбленого сина: ласка, милосердя, мир від Бога Батька і нашого Господа Христа Ісуса.
<p>3 Дякую Богові, якому служу від предків чистим сумлінням, що постійно пам'ятаю про тебе в моїх молитвах день і ніч,
<p>4 бажаючи бачити тебе, згадуючи твої сльози, щоб наповнитися радістю.
<p>5 Згадую твою щиру віру, яка спочатку оселилася була в твоїй бабусі Лоїді та в твоїй матері Євникії; я певний, що вона є і в тобі.
<p>6 Я тому пригадую тобі це, щоб ти розігрівав Божий дар, що є в тобі через покладання моїх рук.
<p>7 Адже Бог не дав нам духа страху, але сили, любови й поміркованости.
<p>8 Тож не соромся свідчити про нашого Господа, ні мене - його в'язня; але потерпи за добру вістку за силою Бога,
<p>9 який нас спас і покликав святим покликанням, - не за наші діла, але за своїм бажанням та ласкою, що дана нам в Ісусі Христі ще перед вічними часами;
<p>10 тепер же з'явилася появою нашого спасителя Ісуса Христа, який знищив смерть, освітив життя і нетлінність доброю вісткою.
<p>11 В ній я поставлений був проповідником, і апостолом, і вчителем [поган].
<p>12 Через це я і терплю; але я не соромлюся, бо знаю, кому повірив, і впевнений, що він має силу зберегти до того дня те, що мені було передане.
<p>13 За приклад май здорову науку, яку ти від мене почув у вірі й любові, що в Ісусі Христі.
<p>14 Збережи добро, заповідане Святим Духом, що живе в нас.
<p>15 Ти знаєш, що від мене відвернулися всі, що в Азії, між ними й Фігел та Гермоген.
<p>16 Хай Господь пошле милосердя на дім Онисифора, бо багато разів він давав мені відраду і не соромився моїх кайданів.
<p>17 Але коли він прибув до Рима, то пильно шукав мене - і знайшов.
<p>18 Хай же дасть йому Бог знайти милосердя від Господа того дня! А скільки він послужив мені в Ефесі, - ти краще знаєш.



<h4>



2-е Тимофiю 2
<p>1 Отож, мій сину, міцній у ласці, що в Ісусі Христі.
<p>2 І що ти почув від мене при багатьох свідках, те передай вірним людям, які будуть спроможні й інших навчити.
<p>3 [Ти, отже,] потерпи, як добрий вояк Ісуса Христа.
<p>4 Жодний вояк не переймається життєвими справами, щоб догодити воєводі.
<p>5 Якщо ж хто й змагатиметься, то не буде увінчаний, якщо не змагатиметься законно.
<p>6 Робітникові, що працює, першим належить одержати з плоду.
<p>7 Зрозумій те, що кажу: [хай] Господь дасть тобі зрозуміння в усьому.
<p>8 Пам'ятай про воскреслого з мертвих Ісуса Христа, що з насіння Давидового - за моєю доброю вісткою:
<p>9 за неї терплю зло включно з кайданами - наче злочинець. Але Боже слово не ув'язнюється!
<p>10 За нього все терплю - для вибраних, щоб і вони одержали спасіння в Ісусі Христі з вічною славою.
<p>11 Вірне слово: якщо ми з ним померли, то з ним і оживемо;
<p>12 якщо терпимо, то будемо з ним і царювати; якщо відречемося, то й він відречеться від нас;
<p>13 якщо ми невірні, то він залишиться вірним, бо себе зректися не може.
<p>14 Нагадуй про це і заклинай перед Богом, щоб не змагалися словами, бо це не піде на користь, хіба лише слухачам на руїну.
<p>15 Постарайся поставити себе гідним перед Богом, бездоганним працівником, що наставляє на слово правди.
<p>16 А порожніх балачок уникай, бо вони дедалі більше підштовхуватимуть до безбожности.
<p>17 Їх слово - мов рак, що розповзається. Такими є Гіменей і Филит,
<p>18 які відпали від правди, кажучи, ніби воскресіння вже було, і цим нищать у декого віру.
<p>19 Тверда ж Божа основа стоїть, маючи таку печать: Господь знає своїх, а також: Хай відступиться від неправди кожний, хто кличе Господнє ім'я!
<p>20 А в великій хаті є не тільки золоті й срібні посудини: а й дерев'яні та глиняні; і одні на честь, другі - не на честь.
<p>21 Отже, якщо хто очистить себе від цього, то буде посуд на честь - освячений, корисний для володаря, готовий для кожного доброго діла.
<p>22 Уникай молодечих хтивостей, тримайся справедливости, віри, любови, миру з тими, що кличуть Господа від чистого серця.
<p>23 А нерозумні й непомірковані суперечки обминай, знаючи, що вони породжують сварки.
<p>24 А Господньому рабові не личить сваритися, але треба бути до всіх привітним, здатним навчати, незлим,
<p>25 таким, що з лагідністю картає противників, чи не дасть їм Бог покаяння, щоб зрозуміли правду
<p>26 і вирвалися із сітки диявола, в яку він їх зловив живцем, щоб вони виконували його волю.



<h4>



2-е Тимофiю 3
<p>1 Знай же, що в останні дні настануть тяжкі часи.
<p>2 Бо люди будуть самолюбними, грошолюбними, чванливими, гордими, наклепниками, батькам неслухняними, невдячними, нечестивими,
<p>3 недружелюбними, непримиренними, злочинними, розбещеними, жорстокими, недобролюбними,
<p>4 зрадниками, нахабними, бундючними, більше розкошолюбними, ніж боголюбними,
<p>5 такими, що мають вигляд побожности, але сили її зреклися. Таких обминай.
<p>6 До них належать і ті, що влазять у будинки і зваблюють жінок, обтяжених гріхами, і відданих різним хтивостям;
<p>7 що завжди вчаться, та ніколи не можуть прийти до пізнання правди.
<p>8 Як ото Янній та Ямврій противилися були Мойсеєві, так само й ці противляться правді, - люди, що зітліли розумом, недосвідчені у вірі.
<p>9 Але більшого успіху вони не матимуть, бо їхнє безумство стане очевидним для всіх, як ото було і з тими.
<p>10 Ти ж пішов слідом за моїм навчанням, життям, настановою, вірою, терпеливістю, любов'ю, покорою,
<p>11 переслідуваннями, стражданнями, які мене спіткали в Антіохії, в Іконії, в Лістрах. Цих переслідувань зазнав я, та Господь від усіх мене визволив.
<p>12 І всі, що хочуть жити побожно в Ісусі Христі, будуть переслідувані.
<p>13 А лихі люди й дурисвіти матимуть успіх у злому, обдурюючи й самі будучи обдуреними.
<p>14 Ти ж тримайся того, чого ти навчився і що тобі довірене, пам'ятаючи, від кого ти навчився.
<p>15 І ти змолоду знаєш Священне Писання, що може тебе зробити мудрим для спасіння вірою в Ісусі Христі.
<p>16 Всяке Писання богонадхненне й корисне для навчання, для картання, для виправлення, для виховання у праведності,
<p>17 - щоб досконалою була Божа людина, підготованою для всякого доброго діла.



<h4>



2-е Тимофiю 4
<p>1 Свідчу, [отже,] перед Богом та Ісусом Христом, який має судити живих і мертвих під час свого приходу і в своєму Царстві.
<p>2 Проповідуй слово, утверджуй вчасно й невчасно, картай, погрожуй, благай - з усякою терплячістю і навчанням.
<p>3 Бо настане час, коли не послухають здорового навчання, але виберуть собі вчителів за своїми хтивостями, щоб уприємнити слух,
<p>4 відвернути вуха від правди, схилитися до байок.
<p>5 Ти ж будь тверезий у всьому, перетерпи зло, виконай діло благовісника, зверши свою службу.
<p>6 Бо я вже приношу себе в жертву, і настає час мого відходу.
<p>7 Я звершив добрий подвиг, скінчив свій біг, зберіг віру.
<p>8 А тепер приготовлено мені вінця справедливости, який мені того дня дасть Господь, справедливий суддя; і не тільки мені, а й усім, що полюбили його прихід.
<p>9 Постарайся незабаром прибути до мене.
<p>10 Бо Димас мене покинув, полюбивши нинішний вік, - він подався до Солуня; Крискент же - до Галатії, Тит - до Далматії.
<p>11 Зі мною лише Лука. Візьми Марка, приведи з собою, бо він мені дуже потрібний для служби.
<p>12 Тихика ж послав я до Ефеса.
<p>13 Ідучи, принеси плаща, що залишив був у Троаді в Карпа, і книги, особливо пергаментові.
<p>14 Олександер, коваль, накоїв мені багато лиха; хай віддасть йому Господь за його вчинки. 
<p>15 Остерігайся його й ти, бо дуже противиться нашим словам!
<p>16 При моїй першій обороні ніхто не був при мені, але всі мене покинули. Хай не буде їм це зараховане.
<p>17 А Господь став при мені і підкріпив мене, щоб через мене сповнилася проповідь, і всі погани почули, і я був визволений з уст лева.
<p>18 [І] Господь визволить мене від усякого лихого діла і спасе для свого Небесного Царства. Йому слава на віки вічні. Амінь.
<p>19 Привітай Прискилу й Акилу та Онисифорів дім.
<p>20 Ераст лишився в Коринті, а Трохима я залишив у Мілеті хворим.
<p>21 Постарайся прийти перед зимою. Вітають тебе Евул, і Пуд, і Лін, і Клавдія, і всі брати.
<p>22 Господь [Ісус Христос] - з твоїм духом! Ласка - з вами! [Амінь].



