<h2></h2>
<h4>



До Филимона 1
<p>1 Павло, Ісуса Христа, та брат Тимофій - улюбленому Филимонові, нашому помічникові
<p>2 і [улюбленій] сестрі Апфії, і Архипові, нашому сподвижникові, і твоїй домашній церкві:
<p>3 ласка вам і мир від Бога, Батька, і нашого Господа Ісуса Христа.
<p>4 Завжди дякую моєму Богові, пам'ятаючи про тебе в моїх молитвах,
<p>5 почувши про твою любов і віру, яку маєш до Господа Ісуса, і до всіх святих,
<p>6 щоб спільність твоєї віри була діяльною в пізнанні всього добра, що в нас в [Ісусі] Христі.
<p>7 Маю ж велику радість і потіху з твоєї любови, бо ти, брате, заспокоїв серця святих.
<p>8 Задля цього, хоч і мав велику сміливість в Христі тобі наказувати про те, що потрібне, -
<p>9 проте краще з любови благаю я, Павло, старець, а тепер ще й в'язень Ісуса Христа:
<p>10 благаю тебе за мого сина, якого я породив у кайданах, за Онисима,
<p>11 який колись тобі був непотрібний, а нині ж і тобі й мені дуже потрібний.
<p>12 Його відіслав я тобі, [ти ж] його, як моє серце, [прийми].
<p>13 Я його хотів у себе тримати, щоб замість тебе послужив мені в кайданах благовістя,
<p>14 але без твоєї волі я не хотів нічого робити, щоб твоє добродійство не було примусовим, але добровільним.
<p>15 Можливо, він задля цього відлучився на якийсь час, щоб ти прийняв його навіки, -
<p>16 вже не як раба, але вище від раба, - як улюбленого брата, - особливо для мене, і тим більше для тебе: і за тілом, і в Господі.
<p>17 Отже, коли маєш мене за друга, прийми його, як мене.
<p>18 Коли ж він у чомусь скривдив тебе, або що винен, то залічи це на мене.
<p>19 Я, Павло, написав моєю рукою: я віддам; не кажу тобі, що й самого себе ти мені винен.
<p>20 Так, брате: нехай одержу від тебе те, що прошу в Господі. Заспокой же моє серце в Христі!
<p>21 Сподіваючись на твій послух, написав я тобі, знаючи, що зробиш більше того, про що я кажу.
<p>22 Разом же приготуй мені й помешкання, бо сподіваюся, що через ваші молитви буду вам подарований.
<p>23 Вітає тебе Епафрас - мій співв'язень в Ісусі Христі;
<p>24 Марко, Аристарх, Димас, Лука - мої співпрацівники.
<p>25 Ласка [нашого] Господа Ісуса Христа з вашим духом! [Амінь].



