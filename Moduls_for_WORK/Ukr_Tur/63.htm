<h2></h2>
<h4>



1-е до коринтян 1
<p>1 Павло, апостол Ісуса Христа, покликаний волею Божою, і брат Состен -
<p>2 Божій Церкві в Коринті, освяченим у Христі Ісусі, покликаним святим, з усіма, що на кожному місці кличуть ім'я нашого Господа Ісуса Христа, їхнього й нашого:
<p>3 ласка вам і мир від Бога, нашого Батька, і Господа Ісуса Христа!
<p>4 Завжди дякую моєму Богові за вас, за ласку Божу, дану вам у Христі Ісусі,
<p>5 що в усьому збагатилися ви в ньому, усяким словом і всяким знанням,
<p>6 оскільки свідчення Христа закріпилося в вас,
<p>7 і вже не бракує ніякого дару ласки вам, що очікуєте об'явлення нашого Господа Ісуса Христа.
<p>8 Він і закріпить вас аж до кінця бути бездоганними в день Господа нашого Ісуса Христа.
<p>9 Вірний Бог, який вас покликав до співучасти з його Сином - нашим Господом Ісусом Христом.
<p>10 Благаю вас, брати, ім'ям нашого Господа Ісуса Христа, щоб ви всі одне говорили, щоб не було між вами розколів, щоб ви були з'єднані в однім розумінні і в одній думці.
<p>11 Бо посланці від Хлої сказали мені про вас, мої брати, що серед вас є суперечки.
<p>12 Маю на увазі те, що кожний з вас каже: я Павлів, я Аполлосів, я Кифин, я Христів.
<p>13 Чи ж Христос розділився? Чи Павло розіп'явся за вас, або хрестилися ви в ім'я Павла?
<p>14 Дякую Богові, що я не хрестив нікого з вас, окрім Криспа і Гая,
<p>15 щоб ніхто не сказав, що ви хрестилися в моє ім'я.
<p>16 Охрестив же я і дім Степанів; більше не знаю, чи охрестив я кого іншого.
<p>17 Бо Христос не послав мене хрестити, але благовістити, і то не в премудрості слова, щоб хрест Христа не втратив силу.
<p>18 Бо слово про хрест є глупотою для тих, що гинуть, а для нас, які спасаємося, це Божа сила.
<p>19 Бо написано: Знищу мудрість премудрих, а розум розумних відкину.
<p>20 Де мудрий? Де вчений? Де дослідник цього віку? Хіба мудрість [цього] світу Бог не перетворив на глупоту?
<p>21 Оскільки світ своєю мудрістю так і не зрозумів Бога в його Божій премудрості, то Бог зволив спасти тих, що вірять, глупотою проповіді.
<p>22 Юдеї просять чуд, а греки шукають мудрости.
<p>23 Ми ж проповідуємо розіп'ятого Христа - і для юдеїв це спокуса, а для греків - безумство.
<p>24 Для самих же покликаних - і юдеїв і греків - Христа, Божу силу й Божу премудрість.
<p>25 Бо й немудре Боже є розумнішим від людей, і немічне Боже є сильнішим від людей.
<p>26 Гляньте, брати, на ваше покликання: небагато хто мудрий тілом, небагато сильних, небагато шляхетних.
<p>27 Але Бог вибрав безумне світу, щоб засоромити премудрих, і Бог вибрав немічне світу, щоб засоромити сильних,
<p>28 і Бог вибрав неблагородне у світі, і погорджене, і незначне, щоб знесилити значуще,
<p>29 щоб жодне тіло не похвалялося перед Богом.
<p>30 Від нього ж і ви є в Христі Ісусі, який став для нас премудрістю від Бога, праведністю, і освяченням, і відкупленням,
<p>31 щоб було, як ото написано: Хто хвалиться, - хай хвалиться в Господі.



<h4>



1-е до коринтян 2
<p>1 І я, брати, коли прийшов до вас, не прийшов звіщати вам Боже таїнство вишуканими словами й мудрістю.
<p>2 Бо я вважав за правильне не знати у вас нічого, як тільки Ісуса Христа, - і то розіп'ятого.
<p>3 І я був перед вами у немочі, і в страху, і в великім тремтінні;
<p>4 і моє слово, і моя проповідь - не в переконливих словах мудрости, але в об'яві Духа й сили,
<p>5 щоб ваша віра була не в людській мудрості, а в Божій силі.
<p>6 Ми говоримо про мудрість у досконалих - не мудрість цього віку і не про минущість володарів цього віку.
<p>7 Але говоримо про Божу премудрість, сховану в тайні, яку визначив Бог перед віками нам на славу;
<p>8 її ніхто з володарів цього віку не пізнав; бо якби були пізнали, то не розіп'яли б Господа слави.
<p>9 Але, як написано: Чого око не бачило й вухо не чуло, і що до серця людини не приходило, - те приготував Бог тим, що його люблять!
<p>10 Нам це Бог відкрив [своїм] Духом, бо Дух усе досліджує, навіть глибини Божі.
<p>11 Бо хто з людей знає те, що є в людині? Хіба лише дух людини, який живе в ній! Так само й Божого ніхто не пізнав, хіба тільки Дух Божий.
<p>12 Ми ж одержали не дух світу, але Дух, що від Бога, - щоб знати те, що дароване нам від Бога;
<p>13 про що й говоримо не вченими словами людської мудрости, але навченими [Святим] Духом, порівнюючи духовне з духовним.
<p>14 Тілесна ж людина не приймає того, що від Божого Духа, бо для неї це безумство і вона не може цього пізнати, бо це розсуджується духовно.
<p>15 Духовна ж людина розсуджує все це, але сама ніким не судиться.
<p>16 Бо хто пізнав розум Господній, хто навчить його? Ми ж маємо розум Христа!



<h4>



1-е до коринтян 3
<p>1 І я, брати, не міг до вас говорити, як до духовних, але як до тілесних, як до немовлят у Христі.
<p>2 Я напував вас молоком, а не їжею, бо ви не могли їсти, та й тепер ще не можете,
<p>3 бо ви ще тілесні. Звідки між вами є заздрість, суперечки [й поділи], то хіба ви не тілесні, хіба не поступаєте як люди?
<p>4 Бо коли хтось каже: Я Павлів, а інший: Я Аполосів, то чи ж ви не люди?
<p>5 Хто такий Аполос? Або хто Павло? [Це тільки] служителі, через яких ви повірили, - кому скільки дав Господь.
<p>6 Я посадив, Аполос поливав, а Бог виростив.
<p>7 Тому ні той, що садить, ні той, що поливає, не є чимось, але Бог, що вирощує!
<p>8 Хто садить і хто поливає - це одне; кожний дістане свою винагороду, згідно з власною працею.
<p>9 Бо ми є Божими помічниками; ви є Божою нивою, Божою будівлею.
<p>10 За Божою ласкою, яка мені дана, я, мов той мудрий будівничий, поклав підвалину, а інший будує на ній. Хай же кожний пильнує, як будує!
<p>11 Бо ніхто не може покласти іншої підвалини, окрім уже покладеної, а нею є Ісус Христос.
<p>12 Коли хто будує на [цій] підвалині з золота, срібла, коштовного каміння, дерева, сіна, соломи,
<p>13 то діло кожного розкриється; день покаже, бо вогнем об'являється; сам же вогонь і випробує діло кожного, - яким воно є.
<p>14 Коли чиєсь діло, яке він збудував, вистоїть, той одержить винагороду;
<p>15 а в кого діло згорить, той зазнає шкоди; втім, сам спасеться, але так, наче через вогонь.
<p>16 Чи не знаєте, що ви є Божим храмом і що Божий Дух живе в вас?
<p>17 Якщо хто знищить Божий храм, того знищить Бог; адже Божий храм святий, а ним є ви.
<p>18 Хай ніхто себе не ошукує. Як кому з вас здається, що він між вами мудрий у цьому вікові, хай стане дурним, щоб стати мудрим.
<p>19 Бо мудрість цього світу є глупотою в Бога. Як ото написано: Він ловить премудрих у їхніх хитрощах.
<p>20 І знову: Господь знає думки мудрих, що вони марні.
<p>21 Тому хай ніхто не хвалиться між людьми, бо все воно ваше;
<p>22 чи Павло, чи Аполос, чи Кифа, чи світ, чи життя, чи смерть, чи теперішнє, чи майбутнє: все ваше!
<p>23 Ви ж - Христові, а Христос - Божий.



<h4>



1-е до коринтян 4
<p>1 Нехай кожний уважає нас за слуг Христових та завідувачів Божих тайн.
<p>2 Від завідувачів вимагається, щоб кожний був вірним.
<p>3 Мені зовсім не залежить, як ви про мене судите, - або взагалі людський день; я і сам себе не суджу.
<p>4 Хоч я ні в чому не відчуваю себе винним, але цим не виправдуюся. Той, хто мене судить, - це Господь.
<p>5 Тому передчасно нічого не судіть, доки не прийде Господь, який і освітить таємниці темряви і виявить задуми сердець, - тоді кожному буде похвала від Бога.
<p>6 Це, брати, відніс я до себе й до Аполоса - задля вас, щоб ви навчилися від нас [думати] не більше від того, що написано; щоб ви не пишалися поміж собою та перед іншими.
<p>7 Бо хто тебе виділяє? Що маєш, чого б ти не одержав? А якщо одержав, то чому хвалишся, мовби той, що не одержав?
<p>8 Ось ви наситилися, ось ви збагатилися, і без нас стали панувати. О, якби ви насправді запанували, щоб і нам з вами панувати!
<p>9 Але я думаю, що Бог поставив нас, апостолів, останніми, наче приречених на смерть, - адже ж ми стали видовищем для світу, - і ангелів, і людей.
<p>10 Ми дурні задля Христа, ви ж мудрі в Христі; ми немічні, ви сильні; ви славні, ми - без чести.
<p>11 Навіть тепер ми голодні і спраглі, голі й биті - ми тиняємося,
<p>12 трудимося, працюючи власними руками. Коли нас ображають, - благословляємо; коли переслідують, - терпимо;
<p>13 коли лають, - молимося; ми стали наче сміттям світу, покидьками для всіх аж досі.
<p>14 Не соромлячи вас це пишу, але повчаю як моїх улюблених дітей.
<p>15 Бо хоч маєте безліч учителів у Христі, але батьків небагато; бо я благою вісткою народив вас в Ісусі Христі.
<p>16 Тож благаю вас: ставайте подібними до мене, [як я - до Христа].
<p>17 Задля цього послав я до вас Тимофія, який є моєю улюбленою і вірною дитиною в Господі; він вам пригадає мої дороги в Ісусі Христі, як я всюди, в кожній церкві навчаю.
<p>18 Бо деякі загорділи, наче я не мав би прийти до вас.
<p>19 Прийду незабаром до вас, якщо Господь схоче, і пізнаю не слово гордіїв, а силу.
<p>20 Бо Царство Боже не в слові, а в силі.
<p>21 Чого бажаєте? Чи маю прийти до вас з палицею, чи з любов'ю та духом лагідности?



<h4>



1-е до коринтян 5
<p>1 Ходять чутки, що між вами є розпуста, і то така розпуста, якої навіть між поганами немає, що хтось має за дружину дружину батька.
<p>2 І ви загорділи замість того, щоб плакати, щоб був видалений з-посеред вас той, хто зробив це діло.
<p>3 Отож я, бувши відсутній тілом, але присутній духом, розсудив, мов присутній між вами, того, хто таке вчинив:
<p>4 як зберетеся в ім'я Господа нашого Ісуса [Христа] і мій дух, із силою Господа нашого Ісуса, 
<p>5 -віддати такого сатані на погибель тіла, щоб дух спасся в день [нашого] Господа [Ісуса Христа].
<p>6 Нема вам чим похвалятися. Хіба не знаєте, що малою розчиною заквашується все тісто?
<p>7 позбудьтеся старої розчини, щоб були ви новим тістом, бо ви прісні, бо й наша Пасха, Христос, [за нас] принесений у жертву.
<p>8 Тому святкуймо не в старім квасі і не у квасі злоби й лукавства, але в прісності чистоти і правди.
<p>9 Написав я вам у посланні - не спілкуватися з розпусниками;
<p>10 [і] то не взагалі з розпусниками цього світу - з користолюбцями і грабіжниками, чи з ідолослужителями, бо інакше ви мали б вийти з цього світу.
<p>11 Але тепер я написав вам не спілкуватися з тим, хто називає себе братом, але є розпусником, або користолюбцем, або ідолослужителем, або злорікою, або п'яницею, або грабіжником, - з такими навіть не треба їсти.
<p>12 Як же я маю судити тих, що ззовні? Чи ви не судите своїх, що всередині?
<p>13 Зовнішніх Бог судитиме. Отож, викиньте з-поміж себе лихого.



<h4>



1-е до коринтян 6
<p>1 Чи сміє хто з вас, маючи справу з іншим, судитися в безбожних, а не у святих?
<p>2 Хіба не знаєте, що світ судитимуть святі? І якщо ви судитимете світ, то чи не є ви гідні судити менші справи?
<p>3 Чи не знаєте, що будемо судити ангелів, а не тільки житейські справи?
<p>4 А ви, маючи житейські судові справи, поставте суддями тих, що в церкві вважаються найменшими.
<p>5 На сором вам це кажу. Чи ж між вами нема жодного мудрого, який міг би розсудити своїх братів?
<p>6 Але брат з братом судиться - та ще й перед невірними.
<p>7 Ганьбою для вас є вже те, що маєте між собою суди. Чому краще не стерпіти образи? Чому краще не пережити кривди?
<p>8 Але ви кривдите і ошукуєте - і до того ж братів.
<p>9 Або чи не знаєте, що неправедні не будуть спадкоємцями Божого Царства? Не ошукуйте себе: ні розпусники, ні ідолослужителі, ні перелюбники, ні блудники, ні мужоложники,
<p>10 ні злодії, ні скупарі, ні п'яниці, ні злоріки, ні розбійники Божого Царства не успадкують.
<p>11 І такими були деякі з вас; але ви обмилися, але ви освятилися, але ви виправдалися ім'ям Господа Ісуса Христа і Духом нашого Бога.
<p>12 Усе мені можна, та не все на користь. Усе мені можна, та я не дам нічому цьому заволодіти мною.
<p>13 Їжа для живота, і живіт для їжі, але Бог те й друге знищить. Тіло не для розпусти, але для Господа, і Господь для тіла.
<p>14 Бог же й Господа воскресив, воскресить і нас своєю силою.
<p>15 Чи не знаєте, що ваші тіла є Христовими членами? То що, узявши Христові члени, зроблю їх членами розпусниці? Зовсім ні!
<p>16 Чи не знаєте, що той, хто пристає до розпусниці, стає з нею одним тілом? Мовиться: Обоє будете одним тілом.
<p>17 А хто з Господом єднається, стає з ним одним духом.
<p>18 Утікайте від розпусти. Кожний гріх, який тільки чинить людина, є поза тілом. А хто чинить розпусту, той грішить проти власного тіла.
<p>19 Хіба не знаєте, що ваші тіла є храмом того Святого Духа, який є у вас і якого маєте від Бога, і що ви не належите самим собі?
<p>20 Бо ви за ціну куплені. Отож прославляйте Бога в ваших тілах, [і в ваших душах, які є Божі].



<h4>



1-е до коринтян 7
<p>1 А про що ви писали [мені], то добре було б чоловікові до жінки не дотикатися.
<p>2 Але, щоб уникнути розпусти, хай кожний має свою дружину і кожна хай має свого чоловіка.
<p>3 Хай чоловік віддає дружині належну [любов], так само й дружина чоловікові.
<p>4 Дружина не володіє своїм тілом, а чоловік; так само й чоловік не володіє своїм тілом, а дружина.
<p>5 Не ухиляйтеся одне від одного, хіба що за згодою, тимчасово, коли перебуваєте в [пості й] молитві, - і знову будьте разом, щоб сатана не спокушував вас нестриманістю вашою.
<p>6 Кажу це як пораду, не як наказ.
<p>7 Бажаю, щоб усі люди були, як і я; але кожний має свій дар від Бога, - один такий, другий інакший.
<p>8 Неодруженим і вдовам кажу: добре їм, якщо залишаться, як і я.
<p>9 Коли ж не можуть стриматися, хай одружуються, бо краще одружитися, ніж розпалюватися.
<p>10 А тим, що одружилися, завіщаю не я, а Господь: Щоб жінка з чоловіком не розлучалася.
<p>11 Якщо ж і розлучиться, хай залишається неодруженою, або ж хай помириться з чоловіком - і чоловік хай не відпускає дружини.
<p>12 Іншим уже кажу я, а не Господь: Якщо якийсь брат має невіруючу дружину і та погоджуєтся жити з ним, хай її не покидає.
<p>13 А коли яка жінка має невіруючого чоловіка і той хоче жити з нею, хай не покидає чоловіка.
<p>14 Бо невіруючий чоловік освячується через дружину, а невіруюча дружина освячується через брата. А інакше ваші діти - нечисті; тепер же вони святі.
<p>15 Якщо ж невіруючий розлучається, - хай розлучається; брат чи сестра в таких випадках не зв'язані: бо ж покликав вас Бог в мирі.
<p>16 Звідки знаєш, дружино, чи не спасеш чоловіка? Або, чоловіче, звідкіля знаєш, чи не спасеш дружини?
<p>17 Хай тільки кожний так ходить, як кому відміряв Господь, як був покликаний Богом. І так я навчаю в усіх церквах.
<p>18 Як хтось був покликаний в обрізанні, хай він не цурається. Як хтось був покликаний в необрізанні, - хай не обрізується.
<p>19 Обрізання ніщо і необрізання ніщо; головне - дотримуватися Божих заповідей.
<p>20 Кожний хай залишається в тому покликанні, в якому був покликаний.
<p>21 Чи ти був покликаний як раб? Не журися! Але якщо можеш стати вільним, - скористайся з цього.
<p>22 Бо раб, покликаний Господом, є вільним у Господа. Так само покликаний вільним - є Христовим рабом.
<p>23 Ви куплені ціною; не ставайте рабами людей.
<p>24 Кожний, братове, хай залишаєтся перед Богом у тому стані, в якому був покликаний.
<p>25 Про цнотливість наказу від Господа не маю, а даю пораду як той, що помилуваний Господом, гідний довір'я.
<p>26 Отож, з огляду на сучасні утиски, визнаю за краще, що людині добре залишатися так.
<p>27 Ти зв'язаний з дружиною? Не шукай розлучення. Звільнився від дружини? Не шукай дружини.
<p>28 Якщо ж і одружишся, - ти не згрішив; якщо дівчина вийде заміж, - не згрішила. Але вони матимуть тілесні муки; мені ж вас шкода.
<p>29 Це кажу, братове, бо час короткий: тому хай і ті, що мають дружин, будуть як ті, що їх не мають;
<p>30 а хто плаче, хай будуть як ті, що не плачуть; а ті, що радіють, - як ті, що не радіють; а ті, що купують, - як ті, що нічого не придбали;
<p>31 і ті, що користуються світом, - як ті, що ним не користуються; бо минає образ цього світу.
<p>32 Я хочу, щоб ви не мали клопотів. Хто не одружився, журиться про Господнє - як догодити Господеві;
<p>33 а хто одружився, журиться про світське, - як догодити дружині,
<p>34 і тому він поділений. І незаміжня жінка й дівчина журяться про Господнє, - щоб бути святою тілом і духом; а та, що вийшла заміж, журиться про світське, як догодити чоловікові.
<p>35 Кажу це вам на користь не для того, щоб ярмо на вас накласти, але щоб гідно й ревно трималися ви Господа.
<p>36 Як хто думає про свою дівчину що недобре, як вона постаріє і так залишається, то нехай робить, як хоче, - не згрішить: хай вийде заміж.
<p>37 А хто несхитний серцем, не примушується, має владу над своєю волею і постановив у своєму серці берегти цнотливість, - той добре робить.
<p>38 Отож, хто віддає дівчину, - добре робить, а хто не віддає її, - робить ще краще.
<p>39 Жінка зв'язана [законом], доки живе її чоловік. Якщо ж помре чоловік, вона вільна віддатися, за кого хоче, тільки щоб у Господі.
<p>40 Блаженніше, якщо залишаєтся так, за моєю порадою. Думаю, що і я маю Божого Духа.



<h4>



1-е до коринтян 8
<p>1 А щодо ідальських жертв знаємо, що маємо всі знання. Проте знання зумовлюють пиху, а любов - будує!
<p>2 Якщо хто вважає, ніби щось знає, той нічого не знає так, як належить знати.
<p>3 Але хто любить Бога, той був пізнаний ним.
<p>4 Про їжу з жертов ідолам знаємо, що ідол у світі - це ніщо, і немає іншого Бога, крім єдиного.
<p>5 Якщо і є так звані боги чи то на небі, чи то на землі, - оскільки є багато богів і багато панів,
<p>6 - то для нас один Бог - Батько, від якого походить усе і для якого є ми, і один Господь - Ісус Христос, через якого все, і ми через нього. [І один Святий Дух, у якому - все; і ми є в ньому].
<p>7 Та не всі таке мають знання. Деякі, призвичаївшись до ідолів, ще й досі їдять ідольські жертви - і їх совість, будучи немічною, опоганюється.
<p>8 Їжа нас не наближає до Бога: бо коли не їмо, нічого не втрачаємо,
<p>9 і коли їмо, нічого не набуваємо. Вважайте, щоб ця ваша влада якось не стала причиною спотикання для немічних.
<p>10 Бо коли хто бачить, що ти, який маєш знання, перебуваєш в ідольській божниці, чи його совість, будучи немічною, не заохочена буде їсти ідольські жертви?
<p>11 І через твоє знання загине немічний брат, за якого Христос помер.
<p>12 Грішачи проти братів і вражаючи їхню немічну совість, ви грішите проти Христа.
<p>13 Отож, якщо їжа спокушує мого брата, не їстиму м'яса повіки, щоб не спокусити мого брата.



<h4>



1-е до коринтян 9
<p>1 Хіба я не вільний? Хіба я не апостол? Хіба я не бачив нашого Господа Ісуса Христа? Хіба ви не є моїм ділом в Господі?
<p>2 Коли я не апостол для інших, то для вас я апостол; бо ви є печаттю мого апостольства в Господі.
<p>3 Ось моя відповідь тим, що судять мене.
<p>4 Чи не маємо права їсти і пити?
<p>5 Чи не маємо права водити з собою сестру, дружину, як і інші апостоли, як брати Господні, як Кифа?
<p>6 Хіба я сам і Варнава не маємо права не працювати?
<p>7 Хто з вояків служить за свій кошт? Хто садить виноград - і не їсть його плоду? Або хто пасе отару, - і не споживає молока з отари?
<p>8 Чи я по-людському це кажу? Хіба закон не каже про це?
<p>9 Бо в законі Мойсея написано: Не зав'язуй рота волові, що молотить. Хіба Бог журиться про волів?
<p>10 А може, це він для нас так говорить? Так, задля нас це написано; бо хто оре, повинен орати з надією; і молотник повинен молотити з надією, що дістане те, на що сподівається.
<p>11 Якщо ми вам посіяли духовне, чи велика то річ, коли ми пожнемо ваше тілесне?
<p>12 Якщо інші над вами мають владу, то тим більше ми. Але ми не скористалися цим правом, а все терпимо, щоб у чомусь не зашкодити благій вістці Христовій.
<p>13 Хіба ви не знаєте, що ті, що працюють у святому, харчуються із святилища; а ті, що служать при вівтарі, мають частку з вівтаря.
<p>14 Так і Господь приписав тим, що проповідують Євангелію, жити з благовістя.
<p>15 Але я зовсім не скористався цим. І написав я про це не для того, щоб так було для мене; краще мені вмерти, ніж щоб хто знівечив мою похвалу!
<p>16 Бо якщо я звіщаю Євангелію, то нема чим мені хвалитися - це мій обов'язок. І горе мені, якщо не благовіститиму.
<p>17 Якщо я це чиню добровільно, я маю винагороду; якщо недобровільно, мені доручено службу.
<p>18 Яка ж моя винагорода? А та, що проповідуючи Євангелію, я безкорисливо викладав благовістя, не користав із свого права благовістити.
<p>19 Будучи вільним від усіх, я себе підкорив усім, щоб багатьох здобути.
<p>20 Я був для юдеїв юдеєм, щоб юдеїв здобути. Тим, що під законом, (був) як той, що під законом, хоч насправді під законом не був, - щоб здобути тих, що під законом.
<p>21 Тим, що без закону, (був) як той, що без закону, - хоч не був без Божого закону, а (перебував) під законом Христа, - щоб здобути тих, що без закону.
<p>22 Став я для немічних, як той немічний, - щоб немічних здобути. Для всіх я став всім, щоб спасти також деяких.
<p>23 Усе (це) я роблю задля Євангелії, щоб стати її спільником.
<p>24 Хіба не знаєте, що ті, що біжать на перегонах, - вони всі біжать, але нагороду одержує один? Тож біжіть, щоб і ви (її) здобули!
<p>25 Кожний, хто змагається, стримується від усього. Вони - щоб одержати тлінний вінець, ми - щоб нетлінний.
<p>26 Тому я біжу не навмання і борюся не так, щоб тільки бити повітря.
<p>27 Я приневолюю і приборкую моє тіло, щоб проповідуючи іншим, не стати самому негідним.



<h4>



1-е до коринтян 10
<p>1 Не хочу, брати, щоб ви не знали, що всі наші батьки були під хмарою - і всі перейшли через море;
<p>2 усі хрестилися в Мойсеєві - у хмарі і в морі;
<p>3 всі їли ту саму духовну їжу;
<p>4 всі випили той самий духовний напій, бо пили з духовної скелі, що йшла слідом (за ними), - а та скеля - був Христос.
<p>5 Але не багатьох їх уподобав Бог, бо були повбивані в пустині.
<p>6 Ці ж приклади були для нас, щоб ми не були жадібні на зло, як були жадібні вони.
<p>7 Не служіть ідолам, як деякі з них, як ото написано: Народ сів їсти й пити, і встав грати.
<p>8 Не піддаваймося розпусті, як деякі з них блудодіяли, - і полягло їх одного дня двадцять три тисячі.
<p>9 Не випробовуймо Христа, як деякі з них випробовували, - і від гадюк загинули.
<p>10 Не нарікайте, як деякі з них нарікали, - і загинули від душогубця.
<p>11 [Усе] це сталося з ними для прикладу, - і для нас воно написане як наука, для яких настали кінці віків.
<p>12 Тому, хто вважає, що він стоїть, хай стережеться, щоб не впав.
<p>13 На вас найшла лише людська спокуса. Але вірний Бог не допустить, щоб ви спокушалися понад міру, бо при спокусі дасть і вихід, аби ви могли її перенести.
<p>14 Тому, мої улюблені, втікайте від служіння ідолам.
<p>15 Кажу як мудрим: судіть самі про те, що я кажу.
<p>16 Чаша благословення, якою благословляємо, чи не є вона спільнотою у Христовій крові? Хліб, який ломимо, чи не є він спільнотою у Христовім тілі?
<p>17 Бо один хліб, - і ми, численні, є одним тілом; бо всі причащаємося з одного хліба.
<p>18 Погляньте на Ізраїля тілесним зором: хіба ті, що їдять жертви, не є спільниками вівтаря?
<p>19 То що ж я кажу? Що жертва ідолам є чимось, чи ідол чимось?
<p>20 (Ні,) бо те, що жертвують [погани], - бісам жертвують, а не Богові. Не хочу, щоб і ви були спільниками бісів.
<p>21 Не можете пити з Господньої чаші і з бісівської чаші; не можете бути спільниками Господнього столу і столу бісівського.
<p>22 Чи будемо дратувати Господа? Чи ми є сильнішими від нього?
<p>23 Усе [мені] можна, але не все корисне. Усе [мені] можна, але не все будує.
<p>24 Хай ніхто не шукає свого власного, але [кожний] те, що для ближнього.
<p>25 Їжте все, що продають на торговищі, не зазнаючи докорів сумління,
<p>26 бо земля - Господня, і все, що на ній.
<p>27 Коли хто з невірних запросить вас і захочете піти, - їжте все, що вам запропонують, не сумніваючись совістю.
<p>28 Якщо ж хто вам скаже: Це жертва для ідолів, - не їжте задля того, хто (це) сказав, та й за совість. [Земля - Господня земля, і все, що на ній].
<p>29 Совість маю на думці не свою, але іншого. Бо чому моя свобода має судитися совістю іншого?
<p>30 Коли я дякую за їжу, то навіщо зневажають мене за те, за що я дякую?
<p>31 Отже, коли їсте, коли п'єте, чи щось інше робите, - все робіть на славу Божу.
<p>32 Не вводьте у спокусу юдеїв, і греків, і Церкви Божої,
<p>33 так, як і я в усьому всім догоджаю, не шукаючи своєї користи, але для користи багатьох, щоб спаслися.



<h4>



1-е до коринтян 11
<p>1 Будьте моїми послідовниками, - як я - Христа.
<p>2 Хвалю вас, брати, що про все моє пам'ятаєте і дотримуєтеся передань так, як я вам передав.
<p>3 Хочу, щоб ви знали, що Христос є головою для кожного чоловіка, а жінці голова - чоловік, а Бог - голова Христа.
<p>4 Кожний чоловік, який молиться або пророкує з покритою головою, соромить свою голову.
<p>5 Кожна жінка, яка молиться або пророкує з відкритою головою, соромить голову свою, бо це те саме, якби була обстрижена.
<p>6 Бо якщо жінка не покривається, хай стрижеться. Якщо жінці сором стригтися чи голитися, хай покривається.
<p>7 Чоловік не повинен покривати голову, будучи образом і славою Божою; жінка ж є для чоловіка слава.
<p>8 Бо чоловік не походить від жінки, але жінка від чоловіка;
<p>9 адже чоловік не був створений задля жінки, але жінка - задля чоловіка.
<p>10 Через це жінка повинна мати на голові знак влади - задля ангелів.
<p>11 Одначе в Господі - ні чоловік без жінки, ані жінка без чоловіка.
<p>12 Бо як жінка від чоловіка, так і чоловік через жінку; але все - від Бога.
<p>13 Поміркуйте самі: чи годиться жінці молитися Богові непокритою?
<p>14 Чи ж сама природа вас не навчає, що коли чоловік запускає волосся, це для нього безчестя?
<p>15 Коли жінка вирощує косу, це для неї слава: їй дано вирощувати волосся замість покриття.
<p>16 Якщо хто бажає сперечатися, то такого звичаю не маємо ні ми, ні Божі церкви.
<p>17 Пропонуючи це, не хвалю, що збираєтеся ви не на краще, а на гірше.
<p>18 Перше, що чую, це те, що коли ви збираєтеся в церкві, між вами є чвари, чому я частково вірю.
<p>19 Бо так треба, щоб між вами були чвари, аби виявилися між вами й досвідчені.
<p>20 Адже коли ви сходитеся разом, то не на те, щоб їсти Господню вечерю,
<p>21 і кожний приносить з'їсти свою вечерю, тож один голодує, а інший упивається.
<p>22 Хіба не маєте хатів, щоб їсти й пити? Чи не зневажаєте ви цим Божу Церкву, і не осоромлюєте тих, що не мають? Що вам сказати? Може, похвалити вас? Ні, за це не похвалю!
<p>23 Бо я одержав від Господа те, що передав вам: як Господь Ісус тієї ночі, коли був виданий, узяв хліб,
<p>24 і, поблагословивши, переломив і сказав: [Прийміть, споживайте], це є тіло моє, що за вас [ламається]. Робіть це на спогад про мене!
<p>25 Так само й чашу по вечері, і сказав: Ця чаша - Новий Завіт у моїй крові. Робіть це щоразу, коли будете пити, - на спогад про мене!
<p>26 Бо щоразу, як тільки їсте цей хліб і п'єте [цю] чашу, звіщаєте Господню смерть, аж поки Він не прийде.
<p>27 Тому, хто їстиме [цей] хліб і питиме Господню чашу негідно, буде винний супроти тіла й крови Господньої!
<p>28 Хай же людина себе випробовує, і ось так хай їсть хліб та п'є з чаші.
<p>29 Бо хто [негідно] їсть і п'є, той в осуд собі їсть і п'є, не розмірковуючи про [Господнє] тіло.
<p>30 Через це між вами багато хворих і недужих, а багато хто заснув.
<p>31 Бо якби ми самих себе судили, то не були б суджені.
<p>32 А як Господь нас судить то картає, щоб ми не були засуджені із світом.
<p>33 Тому, брати мої, як сходитеся їсти, очікуйте один одного.
<p>34 Якщо хто голодний, хай їсть удома, щоб ви не сходилися на осуд. А про інше дам розпорядження, коли прийду.



<h4>



1-е до коринтян 12
<p>1 Не хочу, брати, щоб ви були необізнані з духовними (дарами).
<p>2 Знаєте, як ще ви не увірували, то ходили до німих ідолів, ніби хто вів вас.
<p>3 Тому й кажу вам, що ніхто з тих, що промовляють Божим Духом, не каже: Анатема Ісус, і ніхто не може сказати, що Ісус - це Господь, хіба тільки Духом Святим.
<p>4 Дари різноманітні, а Дух той самий.
<p>5 І служіння різноманітні, а Господь той самий.
<p>6 І дії різноманітні, а Бог той самий - він робить усе в усіх.
<p>7 Кожному дається об'явлення Духу на спільну користь.
<p>8 Одному Дух дає слово премудрости, іншому - слово знання тим же Духом,
<p>9 іншому - віру тим же Духом, іншому - дари оздоровлень тим же Духом,
<p>10 іншому - робити чуда, іншому - пророкувати, іншому - розпізнавати духи, іншому - різні мови, іншому - пояснення мов.
<p>11 А все це робить один той самий Дух, даючи кожному окремо, як хоче.
<p>12 Бо як тіло одне, але має багато членів і всі члени, хоч їх багато, становлять [одне] тіло, - так і Христос.
<p>13 Бо всі ми охрещені одним Духом в одне тіло, - чи то юдеї, чи греки, чи раби, чи вільні, - всі одним Духом напоєні.
<p>14 Бо тіло є не одним членом, а багатьма.
<p>15 Якщо скаже нога, що я не рука і тому не від тіла, то хіба через це вона не від тіла?
<p>16 І якщо вухо скаже, що я не око і тому не від тіла, то хіба через це воно не від тіла?
<p>17 Якщо все тіло є оком, то де слух? Якщо все є слухом, то де нюх?
<p>18 Тепер же Бог розділив члени в тілі, кожного з них, - як схотів.
<p>19 Якби всі були одним членом, то де тіло?
<p>20 Нині ж членів багато, а тіло одне.
<p>21 Не може око сказати руці: Ти мені непотрібна. Або знову - голова ногам: Ви мені непотрібні.
<p>22 Але ті члени тіла, що вважаються слабшими, значно більше потрібні.
<p>23 А ті, яких уважаємо менш шанованими в тілі, цим даємо більшу честь. Непоказні наші (члени) одержують більшу пристойність,
<p>24 а нашим гарним її непотрібно. Бог склав тіло так, що нижчому дав більшу пошану,
<p>25 щоб не було розбрату в тілі, але щоб члени самі за себе дбали.
<p>26 І якщо потерпає один член, з ним потерпають усі члени; якщо величається один член, з ним тішаться всі члени.
<p>27 Ви є Христовим тілом, зокрема, ви - члени!
<p>28 Деяких Бог поставив у Церкві: по-перше - апостолами, по-друге - пророками, по-третє - вчителями; потім - чуда, тоді - дари оздоровлень, допомоги, провідництва, різних мов.
<p>29 Чи всі апостоли? Чи всі пророки? Чи всі вчителі? Чи всі чуда (творять)?
<p>30 Чи всі мають дари оздоровляти? Чи всі мовами говорять? Чи всі пояснюють?
<p>31 Тож змагаймося про більші дари - і я вам показую ще вищу дорогу.



<h4>



1-е до коринтян 13
<p>1 Коли я говорю людськими й ангельськими мовами, але любови не маю, то став я дзвінкою міддю або гучним цимбалом.
<p>2 І коли маю пророцтво, відаю всі таємниці й усе знання, коли маю всю віру, так що гори переставляю, але любови не маю, - то я ніщо.
<p>3 І коли я роздам усе моє майно, коли віддам своє тіло на спалення, але любови не маю, - то жодної користи не матиму.
<p>4 Любов довготерпить, любов милосердна, не заздрить, любов не величається, не гордиться,
<p>5 ані вередує, не шукає свого власного, не злоститься, не приписує зла,
<p>6 не радіє з несправедливости, а радіє з правди;
<p>7 все зносить, в усе вірить, усього сподівається, все терпить.
<p>8 Любов ніколи не минає. Хоч є пророцтва, - та припиняться, хоч є мови, - та замовкнуть, хоч є знання, - та зникне.
<p>9 Бо ми знаємо частково й пророкуємо частково.
<p>10 Коли ж настане досконале, [тоді] припиниться часткове.
<p>11 Коли я був дитиною, то й говорив як дитина, думав як дитина, розумів як дитина. Коли [ж] став дорослим чоловіком, то відкинув дитиняче.
<p>12 Тепер бачимо, як у дзеркалі, неясно, тоді ж - віч-на-віч. Тепер знаю частково, тоді ж пізнаю так, як і сам я був пізнаний.
<p>13 Тепер залишаються віра, надія, любов, - оці три; найбільша з них - це любов.



<h4>



1-е до коринтян 14
<p>1 Дбайте про любов, змагайтеся за духовне, особливо, щоб пророкувати.
<p>2 Як хто говорить мовами, той говорить не до людей, але до Бога; бо ніхто не розуміє, і він духом говорить таємне.
<p>3 А хто пророкує, той промовляє до людей на розбудову, втіху й розраду.
<p>4 Хто говорить мовами, той будує себе; а хто пророкує, - той будує Церкву.
<p>5 Бажаю, щоб ви всі говорили мовами; але краще - щоб пророкували; адже той більший, хто пророкує, ніж той, хто говорить мовами; хіба що хтось пояснює, щоб Церкві було на розбудову.
<p>6 Тепер же, брати, коли прийду до вас говорячи мовами, то яку користь вам принесу, якщо не говоритиму вам або об'явленням, або знанням, або пророцтвом, або навчанням?
<p>7 Бо й бездушні речі, що видають звук, - чи то сопілка, чи гуслі, - коли не звучать по-різному, то як зрозуміти, що грає, або що звучить?
<p>8 Бо якщо й сурма дасть непевний звук, то хто приготується до бою?
<p>9 Так і ви, якщо мовою не вимовите зрозумілого слова, то як дізнатися, про що йдеться? Ви будете говорити на вітер.
<p>10 Хоч як багато є мов дійсно у світі, та жодна [з них] не без значення.
<p>11 Отже, якщо не усвідомлю значення слів, то буду чужинцем для того, хто говорить, і він, що говорить, - чужинцем мені.
<p>12 Так само і ви, що змагаєтеся за духовні дари, - просіть, щоб мати їх щедро на розбудову Церкви.
<p>13 Той, хто говорить мовами, хай молиться, щоб умів пояснити.
<p>14 Бо коли молюся мовою, молиться мій дух, а мій розум без плоду.
<p>15 Ну і що ж? Помолюся духом - помолюся й розумом; заспіваю духом - заспіваю й розумом.
<p>16 Бо коли благословиш духом, то як після твоєї подяки скаже амінь той, що займає місце ненавченої людини? Адже не зрозуміє, що ти говориш?
<p>17 Ти добре дякуєш, але інший не розбудовується.
<p>18 Дякую Богові, що більше від усіх вас розмовляю мовами.
<p>19 Але в Церкві волію п'ять слів моїм розумом сказати, щоб і інших навчити, ніж десятки тисяч слів (незрозумілою) мовою.
<p>20 Брати, не будьте дітьми щодо розуму. Будьте дітьми для зла, розумом же ставайте досконалими.
<p>21 В законі написано: Чужими мовами й іншими вустами заговорю до цього народу, але й тоді вони мене не послухають, - каже Господь.
<p>22 Тож мови є знаком не для вірних, а для невірних; а пророцтво не для невірних, а для вірних!
<p>23 Коли зійдеться вся Церква разом і всі заговорять мовами, а ввійдуть туди ненавчені або невірні, то чи не скажуть, що ви біснуєтеся?
<p>24 Коли ж усі пророкують, а ввійде якийсь невірний або ненавчений, то його всі розвінчають і всі осудять;
<p>25 отже, таємниці його серця виявляться, він упаде додолу, вклониться Богові, заявляючи, що Бог справді є між вами.
<p>26 То що ж, брати? Коли сходитеся, кожний [з вас] має псалом, має навчання, має мову, має відкриття, має пояснення; все це хай буде на розбудову.
<p>27 Якщо хто говорить мовою, (говоріть) по двох або найбільше по трьох, і то по черзі, а один хай пояснює.
<p>28 Якщо ж не буде того, хто пояснює, хай мовчить у Церкві і говорить собі й Богові.
<p>29 Пророки ж нехай промовляють по двох або по трьох, а інші хай розсуджують.
<p>30 Коли ж іншому, що сидить, буде об'явлення, перший хай замовкне.
<p>31 Бо всі можете один по одному пророкувати, аби всі навчалися і всі втішалися.
<p>32 І духи пророків коряться пророкам,
<p>33 бо Бог не є (Богом) безладдя, але миру.
<p>34 Як і по всіх святих Церквах, нехай [ваші] жінки в Церкві мовчать. Бо їм не дозволено говорити, а тільки коритися, як те каже закон.
<p>35 Якщо ж хочуть чогось навчитися, хай удома запитують своїх чоловіків, бо непристойно жінці в Церкві говорити.
<p>36 Хіба від вас вийшло Боже Слово? Чи прийшло воно до вас одних?
<p>37 Якщо хто вважає себе за пророка або за духовного, хай розуміє, що оце пишу я вам; бо то - Господня заповідь.
<p>38 Коли хто не розуміє, - хай не розуміє!
<p>39 Тому, брати мої, майте ревність пророкувати, та не забороняйте говорити мовами.
<p>40 Але все хай відбувається пристойно і статечно.



<h4>



1-е до коринтян 15
<p>1 Звіщаю вам, брати, благу вістку, яку я вам сповістив, і яку ви прийняли, в якій стоїте,
<p>2 якою спасаєтеся, коли держите слово таким, яким я вам його сповістив, якщо лише ви не повірили надаремно.
<p>3 Найперше я вам передав те, що і одержав: Христос помер за наші гріхи, згідно з Писанням,
<p>4 і що був похований, і що воскрес третього дня, - за Писанням;
<p>5 що з'явився Кифі і дванадцятьом;
<p>6 потім з'явився понад п'ятистам братів разом, з яких багато хто живе ще й тепер, а деякі спочили.
<p>7 Потім з'явився Яковові, пізніше всім апостолам;
<p>8 нарешті, з'явився й мені, - наче якомусь виродкові.
<p>9 Бо я найменший з апостолів, негідний назватися апостолом, - адже я переслідував Божу Церкву.
<p>10 Ласкою Божою я є тим, ким є. Його ласка, що в мені, не була марною, бо я трудився більше за всіх їх; утім не я, але Божа ласка, що зі мною.
<p>11 Тож чи я, чи вони, - але ми так проповідуємо і так ви й увірували.
<p>12 Коли про Христа проповідується, що він воскрес із мертвих, - то як деякі з вас кажуть, що нема воскресіння мертвих?
<p>13 Якщо нема воскресіння мертвих, то й Христос не воскрес.
<p>14 Якщо Христос не воскрес, тоді марна і проповідь наша, марна й віра ваша.
<p>15 Ми виявляємося неправдивими свідками Бога, бо засвідчили проти Бога, що він воскресив Христа, якого не воскресив, оскільки мертві не встають.
<p>16 І якщо мертві не встають, то й Христос не воскрес.
<p>17 Якщо ж Христос не воскрес, (тоді) віра ваша марна, - ви ще у гріхах ваших.
<p>18 Тоді ті, що упокоїлися в Христі, - загинули!
<p>19 Коли ми надіємося на Христа тільки в цьому житті, - ми найнещасніші з усіх людей!
<p>20 Але тепер Христос воскрес із мертвих, - первісток серед покійних.
<p>21 Оскільки смерть через людину, - то через людину й воскресіння мертвих.
<p>22 Як в Адамові вмирають усі, так у Христі всі оживуть.
<p>23 Кожний - за своїм порядком: первісток Христос, потім ті, що Христові під час його приходу,
<p>24 а потім - кінець: коли передасть царство Богові й Батькові, коли знищить усяку владу і всяке панування та силу.
<p>25 Бо йому належить царювати, доки не покладе всіх своїх ворогів йому під ноги.
<p>26 Останній ворог, який буде знищений, - це смерть,
<p>27 бо все підкорив йому під ноги. Коли ж каже, що все вже підкорене, то ясно, що це за винятком того, хто підкорив йому все.
<p>28 Коли ж підкорить йому все, тоді й сам Син підкориться тому, хто підкорив йому все, щоб був він Богом - усім і в усьому.
<p>29 Бо що роблять ті, що христятся за мертвих? Якщо мертві не встають зовсім, то нащо христитися за мертвих?
<p>30 Для чого ми постійно наражаємося на небезпеки?
<p>31 Щодня вмираю. Брати, такою є ваша похвала, яку маю в нашому Господі Христі Ісусі.
<p>32 Коли я боровся зі звірами в Ефесі як людина, яка мені користь? Якщо мертві не встають, їжмо і пиймо, бо завтра помремо.
<p>33 Не давайте себе ошукати: погані спілкування нищать добрі звичаї.
<p>34 Прийдіть правдиво до тверезого стану і не грішіть, бо деякі Бога не знають, - на сором вам (це) кажу.
<p>35 Але дехто скаже: Як же мертві встануть? У якому тілі прийдуть?
<p>36 Нерозумний! Те, що ти сієш, - не оживе, якщо не умре.
<p>37 І те, що ти сієш, то не майбутнє тіло сієш, але чисте зерно, яке трапиться, - пшениці чи чогось іншого.
<p>38 І Бог дає йому тіло, яке забажає: кожній насіннині своє тіло.
<p>39 Не всяке тіло є тим самим тілом; інше тіло в людей, інше у тварин, інше в риб, інше у птахів.
<p>40 Є тіла небесні й тіла земні. Але своя слава в небесних і своя - у земних.
<p>41 Інша слава у сонця, інша слава у місяця, інша слава у зірок, бо зірка від зірки різниться в славі.
<p>42 Так само і воскресіння мертвих. Сіється в тлінні, встає в нетлінні;
<p>43 сіється в неславі, встає у славі; сіється в немочі, встає в силі;
<p>44 сіється тіло душевне, встає тіло духовне. Якщо є тіло душевне, то є й духовне.
<p>45 Так і написано: Перша людина - Адам став живою душею, останній же Адам - це дух, що оживляє.
<p>46 Але не спочатку духовний, а душевний; потім - духовний.
<p>47 Перша людина - з землі, земна. Друга людина, [Господь,] з неба.
<p>48 Який земний - такі й земні; і який небесний - такі й небесні.
<p>49 І як ми носили образ земного, так носитимемо образ небесного.
<p>50 Кажу, брати, що тіло й кров Божого Царства успадкувати не можуть, і тлінне нетлінного не успадкує.
<p>51 Таку ще повім вам таємницю: не всі ми заснемо, але всі перемінимося, -
<p>52 раптово, як оком мигнути, при останній сурмі: як засурмить вона - мертві встануть нетлінними, і ми перемінимося!
<p>53 Бо треба, щоб це тлінне зодягнулося в нетлінне, і це смертне зодягнулося в безсмертне.
<p>54 Коли ж це тлінне зодягнеться в нетлінність, а смертне зодягнеться в безсмертя, тоді збудеться написане слово: Смерть поглинена перемогою!
<p>55 Де твоя, смерте, перемога? Де твоє, смерте, жало?
<p>56 Жало смерти - це гріх, а сила гріха - закон.
<p>57 Богові подяка, що дає нам перемогу через нашого Господа Ісуса Христа.
<p>58 Тому, мої улюблені брати, будьте стійкими, непохитними, завжди відзначайтеся в Господнім ділі, знаючи, що ваша праця у Господі не є даремною.



<h4>



1-е до коринтян 16
<p>1 Щодо збирання пожертв для святих, робіть так само, як я постановив для галатійських Церков.
<p>2 Першого дня тижня хай кожний з вас відкладає в себе, зберігаючи те, що лиш може дати, щоб не проводити збирання тоді, коли прийду.
<p>3 Коли ж прийду, то пошлю вибраних вами з листом, щоб понесли ваш дар до Єрусалима.
<p>4 Якщо ж потрібно буде і мені йти, то підуть зі мною.
<p>5 Прийду до вас після подорожі Македонією, бо переходжу через Македонію.
<p>6 У вас же, коли трапиться, я поживу чи й перезимую, щоб ви мене провели, куди лиш піду.
<p>7 Мимохідь же не хочу тепер бачитися з вами, бо маю надію якийсь час перебути між вами, якщо Господь дозволить.
<p>8 В Ефесі ж пробуду до П'ятдесятниці,
<p>9 бо переді мною відкрилися великі й широкі двері, а противників багато.
<p>10 Коли ж прийде Тимофій, подбайте, щоб був у вас без страху, бо він чинить діло Господнє, як і я.
<p>11 Хай ніхто не погордує ним, але відпровадьте його з миром, щоб прийшов до мене, бо я очікую його з братами.
<p>12 Щодо брата Аполоса, то я дуже просив його, щоб прийшов до вас з братами, але він не мав бажання прийти тепер; прийде, коли матиме нагоду.
<p>13 Пильнуйте, стійте у вірі, будьте мужні й міцні.
<p>14 Все між вами хай робиться з любов'ю.
<p>15 Прошу вас, брати: ви знаєте дім Степанів, що він є первістком в Ахаї і віддали себе на служіння святим;
<p>16 і ви підкоріться таким, - як і кожному, хто співслужить і трудиться.
<p>17 Зрадів я з приходу Степана, і Фортуната, й Ахаїка, бо вони заступили вашу відсутність,
<p>18 і мій та ваш дух заспокоїли. Шануйте таких.
<p>19 Вітають вас Церкви Азії. Щиро вітають вас у Господі Акила і Прискила з їхньою домашньою Церквою.
<p>20 Вітають вас усі брати. Вітайте один одного святим поцілунком.
<p>21 Привітання моєю рукою - Павловою.
<p>22 Хто не любить Господа, хай буде проклятий. Марана та!
<p>23 Ласка Господа Ісуса [Христа] (хай буде) з вами.
<p>24 Любов моя - з усіма вами в Христі Ісусі. [Амінь.]



