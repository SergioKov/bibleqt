<h2></h2>
<h4>2-е до солунян 1</h4>
<p>1 Павло, Силуан і Тимофій до церкви Солунської в Бозі Отці нашім і в Господі Ісусі Христі:</p>
<p>2 благодать вам і мир від Бога Отця нашого і Господа Ісуса Христа!</p>
<p>3 Ми повинні завжди дякувати богові за вас, брати, як годиться, бо віра ваша зростає, а також і любов ваша один до одного примножується,</p>
<p>4 так що ми самі хвалимося вами по церквах Божих терпеливістю вашою та вірою в усіх переслідуваннях і скорботах ваших, які ви зносите.</p>
<p>5 Це доказ праведного суду Божого, щоб ви стали гідні Царства Божого, ради якого ви і страждаєте.</p>
<p>6 Бо праведно перед Богом відплатити утисками тим, які кривдять вас,</p>
<p>7 а вам, скривдженим, — відпочинок з нами, коли Господь Ісус з'явиться з неба з ангелами сили Його,</p>
<p>8 у вогні полум'яному, щоб відплатити тим, що не знають Бога і не слухають Євангелія Господа нашого Ісуса.</p>
<p>9 Вони приймуть кару вічної загибелі від лиця Господнього та від слави могутності Його,</p>
<p>10 коли Він прийде прославитися в святих Своїх і з'явиться того дня дивним у всіх, які увірували, бо ви повірили свідченню нашому.</p>
<p>11 Тому ми і молимось завжди за вас, щоб Бог наш сподобив вас бути гідними покликання і здійснив усяке благовоління благості і діло віри в силі,</p>
<p>12 щоб ім'я Господа нашого Ісуса Христа прославилося у вас, а ви в Ньому, згідно з благодаттю Бога нашого і Господа Ісуса Христа.</p>
<h4>2-е до солунян 2</h4>
<p>1 Тепер благаємо вас, брати, щодо приходу Господа нашого Ісуса Христа і нашого зібрання до Нього,</p>
<p>2 не спішити вагатися розумом і не тривожитися ні від духу, ні від слова, ні від послання, ніби нами надісланого, ніби вже настає день Господній.</p>
<p>3 Нехай ніхто не зведе вас жодним способом, бо день той не настане, поки не прийде раніш відступлення і не виявиться чоловік беззаконня, син погибелі.</p>
<p>4 який противиться та підносить себе вище всього, що зветься Богом чи святинею, так що він як Бог засяде в храмі Божому і видаватиме себе за Бога.</p>
<p>5 Хіба не пам'ятаєте, як я, перебуваючи з вами, говорив вам про це?</p>
<p>6 І тепер ви знаєте, що саме стримує його з'явитися в свій час.</p>
<p>7 Бо вже тайна беззаконня діє, тільки не здійсниться доти, доки Той, Хто втримує її тепер, не буде взятий.</p>
<p>8 І тоді з'явиться беззаконник, якого Господь уб'є духом уст Своїх і знищить явленням приходу Свого;</p>
<p>9 того, чий прихід буде за дією сатани з усякою силою та ознаками і оманливими чудами;</p>
<p>10 і з усяким підступом неправедності для тих, що гинуть, бо вони не прийняли любові істини, щоб їм спастися.</p>
<p>11 І за це Бог пошле їм дію омани, щоб повірили в неправду,</p>
<p>12 та щоб стали засуджені всі, які не повірили правді, а полюбили неправду.</p>
<p>13 Але ми повинні завжди дякувати Богові за вас, брати, улюблені Господом, що Бог від початку вибрав вас для спасіння через освячення Духом і через віру в істину;</p>
<p>14 для цього Він і покликав вас благовіствуванням нашим для досягнення слави Господа нашого Ісуса Христа.</p>
<p>15 Тому, брати, стійте і тримайтесь передання, яким ви навчилися чи то словом, чи то посланням нашим.</p>
<p>16 Сам же Господь наш Ісус Христос і Бог і Отець наш, Котрий полюбив нас і дав нам з ласки Своєї вічне утішення і добру надію,</p>
<p>17 нехай потішить серця ваші і зміцнить вас в усякому доброму ділі та в слові!</p>
<h4>2-е до солунян 3</h4>
<p>1 Отже, брати, моліться за нас, щоб Слово Господнє швидко поширювалось та славилось, як і у вас;</p>
<p>2 і щоб нам визволитися від нерозсудливих і лукавих людей, бо не всі мають віру.</p>
<p>3 Але вірний Господь, Який зміцнить вас і збереже від лукавого.</p>
<p>4 А ми надіємось в Господі на вас, що ви робите і будете робити те, що ми наказуємо вам.</p>
<p>5 І нехай Господь направить серця ваші на любов Божу і на терпеливість Христову.</p>
<p>6 Заповідаємо вам, браття, в ім'я Господа нашого Ісуса Христа, щоб ви сторонилися від кожного брата, який поводиться безчинно, а не за переданням, яке ви прийняли від нас.</p>
<p>7 Бо ви самі знаєте, як належить вам наслідувати нас, бо ми не поводилися непорядно між вами;</p>
<p>8 і ні в кого не їли хліб даремно, а вдень і вночі важко працювали, щоб не обтяжити нікого з вас;</p>
<p>9 не тому, що ми не мали влади, але щоб себе самих дати вам за зразок, щоб ви наслідували нас.</p>
<p>10 Бо коли ми були з вами, то заповідали вам: хто не хоче працювати, той нехай і не їсть!</p>
<p>11 Але ми чуємо, що деякі між вами живуть непорядно, нічого не роблять, а тільки метушаться.</p>
<p>12 Таким ми наказуємо та благаємо в ім'я Господа нашого Ісуса Христа, щоб вони мовчки працювали та їли свій хліб.</p>
<p>13 Ви ж, брати, не втомлюйтесь чинити добро.</p>
<p>14 Коли ж хто не послухає слова нашого в листі цьому, зауважте такого і не знайтеся з ним, щоб він був присоромлений.</p>
<p>15 Та не майте його за ворога, а наставляйте, як брата.</p>
<p>16 А Сам Господь миру нехай дасть вам мир завжди в усьому. Господь з вами всіма!</p>
<p>17 Привіт моєю, Павловою, рукою, що є знаком у кожному листі: пишу я так.</p>
<p>18 Благодать Господа нашого Ісуса Христа з усіма вами! Амінь.</p>
</BODY>
</HTML>
