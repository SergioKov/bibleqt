<h2></h2>
<h4>До римлян 1</h4>
<p>1 Павло, раб Ісуса Христа, покликаний апостол, вибраний для Євангелія Божого,</p>
<p>2 яке Бог наперед обіцяв через пророків Своїх у святих Писаннях,</p>
<p>3 щодо Сина Свого, Який народився, з потомства Давидового,</p>
<p>4 і відкрився Сином Божим у силі, духом святості, через воскресіння з мертвих, про Ісуса Христа, Господа нашого.</p>
<p>5 Через Якого, і ради імені Його, ми прийняли благодать і апостольство на послух віри через ім'я Його між усіма народами,</p>
<p>6 між якими і ви, покликані Ісусом Христом:</p>
<p>7 всім вам, що в Римі, улюбленим Божим, покликаним святим: благодать вам і мир від Бога, Отця нашого і Господа Ісуса Христа!</p>
<p>8 Передусім я дякую Богові моєму через Ісуса Христа за всіх вас, тому що віра ваша звіщається по всьому світу.</p>
<p>9 Бо Бог свідок мені, Якому я служу духом моїм, благо вістуючи Сина Його, що я безперестанно згадую про вас,</p>
<p>10 і завжди благаю в молитвах моїх, щоб колись довелося мені, по волі Божій, прийти до вас.</p>
<p>11 Бо прагну бачити вас, щоб поділитися з вами даруванням духовним для вашого зміцнення.</p>
<p>12 Тобто, щоб потішитися з вами спільною вірою, вашою і моєю.</p>
<p>13 Не хочу, щоб ви не знали, що багато разів я мав намір прийти до вас, та мав перешкоди навіть донині, щоб мати якийсь плід і у вас, як і серед інших народів.</p>
<p>14 Я боржник і гелленам і варварам, і мудрим і неукам.</p>
<p>15 Отже, щодо мене, то я готовий проповідувати Євангеліє і вам, що знаходитесь в Римі.</p>
<p>16 Я не соромлюсь Євангелія Христового, бо воно є сила Божа на спасіння кожному, хто вірує, перше іудеєві, а потім гелленові.</p>
<p>17 Так як в ньому відкривається праведність Божа з віри у віру, як написано: «Праведний вірою жити буде».</p>
<p>18 Бо гнів Божий відкривається з неба на всяке нечестя і несправедливість людей, які правду придушують неправдою.</p>
<p>19 Тому що те, що можна знати про Бога, явне для них, бо Бог явив їм.</p>
<p>20 Бо невидиме Його, вічна сила Його і Божество, від створення світу через розглядання творіння видимі, так що нема їм виправдання.</p>
<p>21 Так як пізнавши Бога, вони не прославили Його, як Бога, і не дякували, а знікчемніли в своїх мудруваннях, і запаморочилось нерозумне їхнє серце.</p>
<p>22 Називаючи себе мудрими, — стали нерозумними;</p>
<p>23 і славу нетлінного Бога змінили на подобу образу тлінної людини, і птахів, і четвероногих, і плазунів,—</p>
<p>24 Тому і видав їх Бог у похотях їхніх сердець нечистоті, щоб вони самі сквернили тіла свої.</p>
<p>25 Вони замінили істину Божу неправдою, і поклонялися, і служили творінню замість Творця, Який благословенний навіки. Амінь.</p>
<p>26 Через це Бог залишив їх у похотях їхніх, бо їхні жінки замінили природні стосунки на протиприродні.</p>
<p>27 Так само і чоловіки, залишивши природні стосунки з жінками, розпалювались своєю похіттю один до одного, і чоловіки з чоловіками чинили сором, і приймали за це відплату, відповідну їхньому блудові.</p>
<p>28 А тому, що вони не вважали за потрібне визнавати Бога, Бог залишив їх з безрозсудним розумом чинити непристойне.</p>
<p>29 Вони сповнені всякої неправди, блуду, лукавства, користолюбства, злоби, сповнені заздрістю, убивства, суперечок, обману, лихих звичаїв, наговорів;</p>
<p>30 вони наклепники, богоненависники, зухвалі, зарозумілі і хвастливі, винахідники зла, не слухняні батькам,</p>
<p>31 безрозсудні, віроломні, нелюбовні, немилостиві.</p>
<p>32 Вони знають праведний суд Божий, що хто чинить таке, гідний смерті, але не тільки самі таке роблять, а й схвалюють тих, хто робить так.</p>
<h4>До римлян 2</h4>
<p>1 Отже, нема тобі виправдання, всякий чоловіче, що судиш іншого; бо тим же судом, яким судиш іншого, осуджуєш себе, бо судячи іншого, робиш те саме.</p>
<p>2 А ми знаємо, що Бог справедливо покарає тих, які роблять таке.</p>
<p>3 Невже думаєш ти, чоловіче, що втечеш від суду Божого, засуджуючи тих, що роблять такі діла, і роблячи те саме?</p>
<p>4 Або зневажаєш багатство милосердя, лагідності і довготерпіння Божого, не розуміючи, що милосердя Боже веде тебе до покаяння?</p>
<p>5 Та через впертість твою і нерозкаянність серця, ти збираєш проти себе гнів на день гніву і явлення праведного суду від Бога,</p>
<p>6 що «віддасть кожному за вчинками його»:</p>
<p>7 тим, які постійністю в доброму ділі шукають слави, честі й безсмертя, — життя вічне,</p>
<p>8 а самовдоволеним і тим, що не підкоряються істині, але віддаються неправді — лютість і гнів.</p>
<p>9 Скорбота та страждання всякій людині, яка чинить зло: спочатку Іудеєві, а потім Гелліну,</p>
<p>10 але слава, і честь, і мир всякому, хто чинить добро: спочатку іудеєві, а потім і гелліну!</p>
<p>11 Адже Бог не дивиться на обличчя.</p>
<p>12 Ті, що згрішили осторонь Закону, і загинуть осторонь Закону, а які згрішили під Законом — будуть осуджені за Законом.</p>
<p>13 Бо не слухачі Закону праведні перед Богом, а виконавці Закону будуть виправдані.</p>
<p>14 А коли язичники, не маючи Закону, чинять по природі законне, вони, не маючи Закону, самі собі Закон;</p>
<p>15 оскільки вони показують, що діло Закону написане в їхніх серцях, як свідчить їм їхня совість та думки їхні, які то осуджують, то виправдують одна одну,</p>
<p>16 в день, коли, згідно з моїм благовістим, Бог буде судити таємні вчинки людей через Ісуса Христа.</p>
<p>17 Ось ти називаєшся іудеєм і покладаєшся на Закон, і хвалишся Богом,</p>
<p>18 і знаєш волю Його, і розумієш те, що краще, навчившись із Закону;</p>
<p>19 і певний, що ти провідник сліпим і світло для тих, що в темряві,</p>
<p>20 наставник неуків, учитель дітям, який має зразок знання і правди в Законі, —</p>
<p>21 як же ти, навчаючи інших, — себе не навчаєш? Проповідуєш не красти, — крадеш?</p>
<p>22 Наказуючи не чинити перелюбу, — чиниш перелюб? Гидуючи ідолами, — чиниш святотатство?</p>
<p>23 Ти хвалишся Законом, а порушенням Закону зневажаєш Бога.</p>
<p>24 Як написано: «Ім'я Боже зневажається між язичниками через вас».</p>
<p>25 Обрізання корисне, коли виконуєш Закон, а коли ти порушник Закону, твоє обрізання стало необрізанням.</p>
<p>26 Отож, коли необрізаний зберігає постанови Закону, то чи не зарахується необрізання його за обрізання?</p>
<p>27 І чи необрізаний по природі, виконуючи Закон, не осудить тебе, порушника Закону з Писанням і обрізанням?</p>
<p>28 Бо не той іудей, хто ним є назовні, і не те обрізання, що назовні, на тілі.</p>
<p>29 Але той іудей, хто в душі такий; і те обрізання, яке в серці, за духом, а не за буквою; такому похвала не від людей, а від Бога.</p>
<h4>До римлян 3</h4>
<p>1 Отож, яку перевагу має іудей, або яка користь з обрізання?</p>
<p>2 Велика перевага у всіх відношеннях: найперше те, що їм довірене Слово Боже.</p>
<p>3 Ну що ж? Якщо деякі і невірні були, хіба ж їхня невірність знищить вірність Божу?</p>
<p>4 Зовсім ні! Але Бог правдивий, а кожна людина неправдива, як написано: «Ти праведний у словах Твоїх і переможеш на суді Твоїм».</p>
<p>5 Якщо ж наша неправда виявляє праведність Божу, то що скажемо? Хіба Бог несправедливий, коли гнів виявляє? Кажу по-людському.</p>
<p>6 Зовсім ні! Інакше, як же Богові судити світ?</p>
<p>7 Якщо правда Божа через мою неправду збільшилася на славу Його, за що ж мене ще й судити, як грішника?</p>
<p>8 І чи не робити нам зло, щоб вийшло добро, як деякі лихословлять нас і кажуть, ніби ми так навчаємо? Праведний суд на таких.</p>
<p>9 Що ж тоді? Чи ми маємо перевагу? Зовсім ні! Бо ми вже довели, що, як іудеї, так гелліни, всі грішні,</p>
<p>10 як написано: «Нема праведного ні одного».</p>
<p>11 Немає хто розумів би; ніхто не шукає Бога;</p>
<p>12 усі збилися з путі, негідні всі до одного; нема того, хто робить добро, нема ні одного.</p>
<p>13 Горло їхнє — відкритий гріб; язиком своїм говорять неправду; отрута зміїна на губах їхніх;</p>
<p>14 уста їхні повні прокляття і гіркоти;</p>
<p>15 ноги їхні швидкі до пролиття крові;</p>
<p>16 руїна та злидні на дорогах їхніх;</p>
<p>17 а дороги миру вони не знають;</p>
<p>18 нема страху Божого перед очима їхніми.</p>
<p>19 Але ми знаємо, що Закон, коли щось говорить, говорить тим, що під Законом, щоб всякі уста закрити, і щоб увесь світ був винен перед Богом.</p>
<p>20 Бо ділами Закону не виправдається перед Богом ніяка плоть, бо Законом пізнається гріх.</p>
<p>21 Тепер же праведність Божа з'явилась незалежно від Закону, засвідчена Законом і пророками;</p>
<p>22 праведність Божа через віру в Ісуса Христа для всіх, хто вірує, бо нема різниці.</p>
<p>23 Тому що всі згрішили і позбавлені слави Божої;</p>
<p>24 але оправдуються даром, Божою благодаттю, через викуплення в Христі Ісусі,</p>
<p>25 Якого Бог дав у жертву примирення в крові Його через віру, щоб виявити Свою праведність в прощенні давніше зроблених гріхів,</p>
<p>26 під час довготерпіння Божого; щоб виявити Свою праведність в теперішній час, і щоб бути Йому праведним і виправдувати того, хто вірує в Ісуса.</p>
<p>27 Де ж тоді те, чим би хвалитися? Знищено! Яким Законом? Законом діл? Ні, Законом віри.</p>
<p>28 Тож ми визнаємо, що людина оправдується вірою незалежно від діл Закону.</p>
<p>29 Хіба ж Бог є тільки для іудеїв? А не й для язичників також? Так, і для язичників.</p>
<p>30 Бо є тільки один Бог, Який виправдує обрізаних завдяки вірі і необрізаних через віру.</p>
<p>31 То ж чи не знищуємо ми Закон вірою? Зовсім ні! Ми підтверджуємо Закон.</p>
<h4>До римлян 4</h4>
<p>1 Що ж, скажемо, Авраам, отець наш, здобув через плоть?</p>
<p>2 Коли Авраам виправдався ділами, то має похвалу, та не перед Богом.</p>
<p>3 Бо що каже Писання? «Авраам повірив Богові, і це зараховано йому в праведність».</p>
<p>4 А плата робітникові не рахується по благодаті, а з обов'язку.</p>
<p>5 А тому, хто не робить, але вірує в Того, Хто оправдує нечестивого, віра його зараховується в праведність.</p>
<p>6 Як і Давид називає блаженною ту людину, якій Бог зараховує праведність незалежно від діл:</p>
<p>7 «Блаженні, кому беззаконня прощені і кому гріхи покриті;</p>
<p>8 блаженна людина, якій Господь не зарахує гріха».</p>
<p>9 Чи це блаженство тільки для обрізаних, чи і для необрізаних? Ми говоримо: «Авраамові віра його зарахована в праведність».</p>
<p>10 Коли була зарахована: після обрізання чи до обрізання? Не після, а до обрізання!</p>
<p>11 І він отримав знак обрізання, як печать праведності через віру, яку мав ще в необрізанні, щоб бути йому батьком усіх віруючих у необрізання, щоб зарахована була їм праведність;</p>
<p>12 і отцем обрізаних, котрі не тільки мали обрізання, але хто ходить слідами віри, яку мав наш отець Авраам ще в необрізанні.</p>
<p>13 Не через Закон була дана обітниця Авраамові і нащадкові його, що він буде спадкоємцем світу, а через праведність по вірі.</p>
<p>14 Бо якщо ті, що мають Закон, є спадкоємцями, то віра даремна і обітниця не діюча.</p>
<p>15 Адже Закон викликає гнів, тому що, де немає Закону, нема і злочину.</p>
<p>16 Отже, по вірі, щоб було з ласки, щоб обітниця була непорушна для всіх, не тільки за Законом, але й за вірою нащадків Авраама, котрий є отець усім нам.</p>
<p>17 Як написано: «Отцем багатьох народів Я поставлю тебе», перед Тим, Кому він повірив, перед Богом, Який оживляє мертвих і називає неіснуюче, як існуюче.</p>
<p>18 Він без надії повірив з надією, так що став отцем багатьох народів, згідно сказаного: «Таке буде потомство твоє».</p>
<p>19 І, не ослабнувши у вірі, не вважав тіла свого за омертвіле, будучи майже столітнім, ні утроби Сарри за омертвілу.</p>
<p>20 Він не захитався в обітниці Божій невірою, але був міцним у вірі, віддавши славу Богові,</p>
<p>21 був цілком певним, що Він має силу виконати обітницю.</p>
<p>22 Тому і зараховано йому це в праведність.</p>
<p>23 Але не тільки написано про нього одного, що зараховано йому,</p>
<p>24 а й про нас, бо буде зараховано і нам, віруючим у Того, Хто воскресив із мертвих Ісуса Господа нашого,</p>
<p>25 Який був виданий за гріхи наші і воскрес для оправдання нашого.</p>
<h4>До римлян 5</h4>
<p>1 Отже, виправдавшись вірою, маємо мир з Богом через Господа нашого Ісуса Христа,</p>
<p>2 через Якого ми вірою отримали доступ до тієї благодаті, в якій стоїмо і хвалимося надією на славу Божу.</p>
<p>3 І не тільки цим, але ми хвалимося і скорботами, знаючи, що від скорботи походить терпеливість,</p>
<p>4 а терпеливість — досвід, а досвід — надію,</p>
<p>5 а надія не засоромлює, бо любов Божа влилась в серця наші Духом Святим, даним нам.</p>
<p>6 Бо Христос, коли ми ще були немічні, в певний час помер за нечестивих.</p>
<p>7 Бо навряд чи за праведника хто помре; хіба що за доброго може хтось і відважиться.</p>
<p>8 Але Бог доказує Свою любов до нас тим, що коли ми були ще грішниками, Христос помер за нас.</p>
<p>9 Тим більше тепер, будучи виправдані кров'ю Його, — спасемося Ним від гніву.</p>
<p>10 Коли ми, бувши ворогами, примирилися з Богом через смерть Сина Його, то тим більше, примирені, — спасемося життям Його.</p>
<p>11 І не тільки це, а й хвалимося в Бозі через нашого Господа Ісуса Христа, через Якого ми тепер отримали примирення.</p>
<p>12 Тому, як через одного чоловіка гріх увійшов у світ, а з гріхом смерть, так і смерть увійшла в усіх людей, бо в ньому всі згрішили.</p>
<p>13 Бо і до Закону гріх був у світі, але гріх не зараховується, коли нема Закону.</p>
<p>14 Однак смерть панувала від Адама до Мойсея і над тими, що не згрішили, подібно до провини Адама, який є образом майбутнього.</p>
<p>15 Та з даром благодаті не так, як із гріхом. Бо коли через гріх одного багато зазнало смерті, то тим більша благодать Божа і дар по благодаті одного Чоловіка, Ісуса Христа, щедро вилилась на багатьох.</p>
<p>16 І дар не як суд за одного, що згрішив; бо суд за один гріх — до осудження, а дар благодаті — на виправдання від багатьох гріхів.</p>
<p>17 Бо коли за провину одного смерть панувала через одного, то тим більше ті, що приймають безмірну благодать і дар праведності, будуть царювати в житті через єдиного Ісуса Христа.</p>
<p>18 Тому, як через провину одного — всім людям осудження, так через праведність Одного — всім людям виправдання до життя.</p>
<p>19 Бо як через непослух одного чоловіка багато-хто стали грішниками, так і через послух Одного багато-хто стануть праведними.</p>
<p>20 Закон же прийшов пізніше, щоб збільшився гріх. А коли примножився гріх, там збільшилася і благодать,</p>
<p>21 щоб, як гріх панував для смерті, так і благодать запанувала через праведність для життя вічного Ісусом Христом, Господом нашим.</p>
<h4>До римлян 6</h4>
<p>1 Що ж скажемо? Залишимося в гріхах, щоб благодать примножилася? Зовсім ні!</p>
<p>2 Ми померли для гріха: як же нам жити в ньому?</p>
<p>3 Невже ж не знаєте, що всі ми, які охрестилися в Христа Ісуса, охрестилися в смерть Його?</p>
<p>4 Тож ми поховані з Ним через хрещення в Його смерть, щоб, як Христос воскрес з мертвих славою Отця, так і ми жили обновленим життям.</p>
<p>5 Якщо ми з'єдналися з Ним подобою смерті Його, то будемо з'єднані з Ним і подобою воскресіння,</p>
<p>6 знаючи, що наш давній чоловік був розп'ятий з Ним, щоб було знищене тіло гріховне, щоб нам не бути більше рабами гріха,</p>
<p>7 бо хто помер, той звільнився від гріха.</p>
<p>8 А коли ми померли з Христом, то віримо, що й жити будемо з Ним,</p>
<p>9 знаючи, що Христос, воскреснувши з мертвих, уже не вмирає — смерть уже не має влади над Ним.</p>
<p>10 А що Він помер, то помер один раз для гріха, а що живе, то живе для Бога.</p>
<p>11 Так і ви вважайте себе мертвими для гріха, а живими для Бога в Христі Ісусі.</p>
<p>12 Тож нехай гріх не панує у вашому смертному тілі, щоб вам слухатись його пожадливостей,</p>
<p>13 і не віддавайте членів ваших гріхові в знаряддя неправедності, але віддавайте себе Богові, як ожилих із мертвих, а члени ваші Богові, як знаряддя праведності.</p>
<p>14 Гріх не повинен панувати над вами, — ви ж бо не під Законом, а під благодаттю.</p>
<p>15 Що ж? Чи будемо грішити, тому що ми не під Законом, а під благодаттю? Зовсім ні!</p>
<p>16 Хіба ви не знаєте, що кому віддаєте себе в раби на послух, того ви і раби, кому коритеся: — або раби гріха на смерть, або послуху на праведність?</p>
<p>17 Дяка ж Богові, що ви, бувши рабами гріха, від серця стали слухняні тому образу вчення, якому ви віддали себе.</p>
<p>18 А звільнившись від гріха, стали рабами праведності.</p>
<p>19 Я говорю по-людському, через неміч плоті вашої: бо так, як ви віддавали члени ваші на служіння нечистоті і беззаконню для діл беззаконних, так тепер віддавайте члени ваші в раби праведності для діл святих.</p>
<p>20 Коли ви були рабами гріха, то були вільні від праведності.</p>
<p>21 Який же плід ви мали тоді? Такі діла, яких ви тепер соромитеся, бо кінець їхній смерть.</p>
<p>22 А тепер, звільнившись від гріха і ставши рабами Бога, плід ваш святість, а кінець — життя вічне.</p>
<p>23 Бо плата за гріх — смерть, а дар Божий — життя вічне в Христі Ісусі, Господі нашім!</p>
<h4>До римлян 7</h4>
<p>1 Хіба ж ви не знаєте, браття, — кажу тим, що знають Закон, — що Закон має владу над людиною, доки вона живе?</p>
<p>2 Заміжня жінка зв'язана законом з живим чоловіком; а коли чоловік помре, вона звільняється від закону заміжжя.</p>
<p>3 Тому, якщо при живому чоловікові вона вийде за іншого, то буде називатися перелюбницею, але як муж помре, вона вільна від закону і не буде перелюбницею, як вийде заміж за іншого.</p>
<p>4 Так і ви, браття мої, вмерли для Закону тілом Христовим, щоб належати іншому, Воскреслому з мертвих, щоб приносити плід Богові.</p>
<p>5 Бо коли ми жили за плоттю, то пристрасті гріховні, які виявляються Законом, діяли в членах наших, щоб приносити плід смерті.</p>
<p>6 Але тепер, коли ми померли для Закону, яким були зв'язані, ми звільнилися від нього, щоб нам служити Богові в оновленні духу, а не за старою буквою.</p>
<p>7 Що ж тоді скажемо? Невже від Закону гріх? Зовсім ні! Але я не інакше пізнав гріх, як через Закон; бо я не розумів би і побажання, коли б Закон не казав: «Не пожадай!»</p>
<p>8 Але гріх, узявши привід від заповіді, викликав у мені всяку пожадливість; бо без закону гріх мертвий.</p>
<p>9 Я жив колись без Закону, але коли прийшла заповідь, то гріх ожив,</p>
<p>10 а я помер: отак заповідь, що мала бути для життя, послужила мені на смерть,</p>
<p>11 тому що гріх, узявши привід від заповіді, звабив мене і умертвив нею.</p>
<p>12 Тому-то Закон святий, і заповідь свята, і праведна і добра.</p>
<p>13 То чи ж те, що добре спричинило мені смерть? Зовсім ні! Але гріх, який виявив себе гріхом тому, що через добре спричиняє мені смерть; так що гріх стає вельми грішним завдяки заповіді.</p>
<p>14 Ми знаємо, що Закон духовний, а я плотський, проданий гріху.</p>
<p>15 Бо не розумію, що я роблю: роблю не те, що хочу робити, а що ненавиджу, те роблю.</p>
<p>16 Коли ж я роблю те, чого не хочу, то згоджуюсь з Законом, що він добрий.</p>
<p>17 А тому вже не я роблю це, а гріх, який живе в мені.</p>
<p>18 Знаю, що в мені, тобто в плоті моїй, не живе добро, бо бажання добра є в мені, але щоб виконати те, того не знаходжу.</p>
<p>19 Бо добро, яке хочу, не роблю, а зло, якого не хочу, роблю.</p>
<p>20 Коли ж роблю те, чого не хочу, то вже не я роблю, а гріх, що живе в мені.</p>
<p>21 Тож знаходжу закон, що коли хочу робити добро, лежить у мені зло.</p>
<p>22 Бо за внутрішнім чоловіком знаходжу насолоду в законі Божому,</p>
<p>23 та бачу в членах моїх інший закон, який воює проти закону розуму мого і підневолює мене законом гріховним, який перебуває в членах моїх.</p>
<p>24 О, нещасна я людина! Хто визволить мене від цього тіла смерті?</p>
<p>25 Дякую Богові моєму через Ісуса Христа, Господа нашого. Отже, той же самий я розумом моїм служу Закону Божому, а тілом законові гріха.</p>
<h4>До римлян 8</h4>
<p>1 Отже, нема тепер ніякого осудження тим, котрі в Христі Ісусі живуть не за плоттю, а за духом.</p>
<p>2 Бо закон Духа життя в Христі Ісусі визволив мене від закону гріха і смерті.</p>
<p>3 Оскільки Закон був безсилий спасти від гріха, будучи ослаблений плоттю, Бог послав Сина Свого в подобі гріховної плоті в жертву за гріх і осудив гріх у плоті,</p>
<p>4 щоб виправдання Закону здійснилося в нас, які живуть не за плоттю, а за духом.</p>
<p>5 Ті ж, що живуть за плоттю, думають про тілесне, а ті, що за духом — про духовне.</p>
<p>6 Помисли плотські, — то смерть, а помисли духовні — життя і мир,</p>
<p>7 тому що помисли плотські — ворожнеча проти Бога, бо Законові Божому не підкоряються, та й не можуть.</p>
<p>8 А ті, що живуть за плоттю, не можуть догодити Богові.</p>
<p>9 Ви ж не за плоттю живете, а за духом, якщо Дух Божий живе у вас. Коли ж хто Духа Христового не має, той не Його.</p>
<p>10 А коли Христос у вас, то ваше тіло мертве через гріх, але дух живий для праведності.</p>
<p>11 І якщо Дух Того, Хто воскресив Ісуса з мертвих, живе у вас, то Той, Хто воскресив Христа з мертвих, оживить і ваші смертні тіла Духом Своїм, Який живе у вас.</p>
<p>12 Отже, браття, ми не є боржники плоті, щоб жити за плоттю;</p>
<p>13 коли ви живете за плоттю, то помрете, але коли духом умертвляєте діла плотські, то будете жити.</p>
<p>14 Бо всі, хто водяться Духом Божим, сини Божі.</p>
<p>15 Тому що ви не прийняли духа неволі знову на страх, але прийняли Духа всиновлення, Яким кличемо: «Авва, Отче!»</p>
<p>16 І Цей Самий Дух свідчить нашому духові, що ми діти Божі.</p>
<p>17 А коли діти, то і спадкоємці, спадкоємці Божі, співспадкоємці Христові, якщо тільки страждаємо з Ним, щоб з Ним і прославитися.</p>
<p>18 Бо думаю, що страждання в теперішній час нічого не варті, порівнюючи із славою, яка має виявитися в нас.</p>
<p>19 Бо творіння з надією очікує з'явлення синів Божих,</p>
<p>20 тому що творіння скорилось суєті не добровільно, а по волі Того, Хто покорив його, в надії,</p>
<p>21 що й саме творіння визволиться з неволі тління на свободу слави дітей Божих.</p>
<p>22 Знаємо, що все творіння разом зітхає і мучиться донині.</p>
<p>23 І не тільки вони, але й ми самі, маючи завдаток Духа, і ми самі в собі, зітхаємо, очікуючи всиновлення, викуплення тіла нашого.</p>
<p>24 Бо ми спасенні в надії. Надія ж, коли бачить, не є надія; бо коли хто бачить, то чого йому і надіятися?</p>
<p>25 А коли сподіваємося того, чого не бачимо, тоді очікуємо з терпінням.</p>
<p>26 Так само і Дух допомагає нам в немочах наших; так як ми не знаємо про що молитися, як належить, але Дух Святий заступається за нас зітханнями невимовними.</p>
<p>27 А Той, Хто випробовує серця, знає, яка думка в Духа, і Він заступається за святих по волі Божій.</p>
<p>28 А знаємо, що все діє на добро тим, хто любить Бога, і хто покликаний згідно Його волі.</p>
<p>29 А кого Він наперед узнав, тих і призначив, щоб були подібні до образу Сина Його, щоб Він був перворідним між багатьма братами.</p>
<p>30 А яких Він призначив, тих і покликав, а яких покликав, тих і виправдав, а яких виправдав, тих і прославив.</p>
<p>31 Що ж скажемо на це? Коли Бог за нас, хто проти нас?</p>
<p>32 Той, Хто Сина Свого не пожалів, а видав Його за нас всіх, як же з Ним і не дарує нам всього?</p>
<p>33 Хто буде звинувачувати Божих вибраних? Бог виправдує їх!</p>
<p>34 Хто осуджує? Христос Ісус помер, але і воскрес; Він праворуч Бога і заступається за нас.</p>
<p>35 Хто відлучить нас від любові Божої? Чи скорбота, чи утиск, чи переслідування, чи голод, чи нагота, чи небезпека, чи меч?</p>
<p>36 Як написано: «За Тебе умертвляють нас кожний день; вважають нас за овець, призначених на заколення».</p>
<p>37 Але в цьому всьому ми перемагаємо силою Того, Хто полюбив нас.</p>
<p>38 Я переконаний, що ні смерть, ні життя, ні ангели, ні початки, ні теперішнє, ні майбутнє, ні будь-які сили,</p>
<p>39 ні висота, ні глибина, ні інше якесь творіння не зможе відлучити нас від любові Божої, яка в Христі Ісусі, Господі нашім.</p>
<h4>До римлян 9</h4>
<p>1 Істину кажу в Христі, не обманюю, як сумління моє свідчить у Дусі Святому,</p>
<p>2 що я маю великий смуток і невпинний біль у серці моїм:</p>
<p>3 я бажав би сам бути відлученим від Христа за братів моїх, рідних мені по плоті;</p>
<p>4 вони — ізраїльтяни, яким належить усиновлення, і слава, і заповіти, і законодавство, і богослужіння, і обітниці;</p>
<p>5 їхні й отці, і від них же тілом Христос, Який є над усіма Бог, благословенний навіки. Амінь.</p>
<p>6 Але не так, щоб слово Боже не здійснилося. Бо не всі ті ізраїльтяни, які від Ізраїля,</p>
<p>7 і не всі діти Авраама, які від тіла його, але: «Від Ісаака буде нащадок тобі».</p>
<p>8 Тобто, не тілесні діти є діти Божі, а діти обітниці вважаються нащадками.</p>
<p>9 А слово обітниці таке: «В цей час прийду, і в Сарри буде син».</p>
<p>10 І не тільки це, але так було з Ревекою, коли вона зачала в один час двох синів від Ісаака, отця нашого.</p>
<p>11 А коли вони ще не народилися і не вчинили нічого доброго чи злого, щоб воля Божа здійснилася в обранні</p>
<p>12 не від діл, а від Того, Хто кличе, було сказано їй: «Старший буде служити молодшому».</p>
<p>13 Як і написано: «Якова полюбив Я, а Ісава — зненавидів».</p>
<p>14 Що ж скажемо? Невже неправда у Бога? Зовсім ні!</p>
<p>15 Бо Він каже Мойсеєві: «Помилую, кого хочу помилувати, і змилосерджуся, над ким хочу змилосердитися».</p>
<p>16 Отже, помилування залежить не від того, хто бажає і не від того, хто біжить, а від Бога, Котрий милує.</p>
<p>17 Писання говорить фараонові: «Власне для того Я поставив тебе, щоб показати на тобі силу Мою і щоб ім'я Моє звістилося по всій землі».</p>
<p>18 Отож, Бог милує, кого хоче, а кого хоче, робить жорстоким.</p>
<p>19 А ти скажеш мені: «Чого ж Він ще нам докоряє? Хто може противитись волі Його?»</p>
<p>20 Але, чоловіче, хто ти, що сперечаєшся з Богом? Чи творіння скаже творцеві своєму: «Навіщо ти зробив мене таким?»</p>
<p>21 Чи не має гончар влади над глиною, щоб з того самого місива зробити одну посудину для почесного вжитку, а іншу для загального вжитку?</p>
<p>22 Що ж, коли Бог, бажаючи показати гнів Свій і явити могутність Свою, щадив з великим довготерпінням посудини гніву, готові на погибель;</p>
<p>23 щоб разом явити багатство слави Своєї на посудинах милосердя, які Він приготував на славу;</p>
<p>24 на нас, покликаних не тільки від іудеїв, але і від язичників,</p>
<p>25 як Він сказав у пророцтві Осії: «Назву народом Моїм не Мій народ, і улюбленою — не улюблену.»</p>
<p>26 І на тому місці, де сказано їм: «'Ви не Мій народ', там вони будуть названі 'синами Бога Живого'».</p>
<p>27 А Ісайя проголошує про Ізраїль: «Хоча б число дітей Ізраїля було, як піску морського, то тільки залишок спасеться.</p>
<p>28 Слово Своє до кінця, негаючись, звершить Господь на землі».</p>
<p>29 Як Ісайя провістив: «Коли б Господь Саваоф не залишив нам потомства, ми були б, як Содом, і стали б подібні до Гоморри».</p>
<p>30 Що ж скажемо? Що язичники, які не шукали праведності, досягли праведність, праведність від віри;</p>
<p>31 а Ізраїль, шукаючи Закону праведності, не досягнув праведності Закону.</p>
<p>32 Чому? Тому що шукали не у вірі, а в ділах Закону; бо спіткнулися об камінь спотикання;</p>
<p>33 як написано: «Ось, кладу в Сіоні камінь спотикання і скелю спокуси; і кожен, хто вірує в Нього, не осоромиться!»</p>
<h4>До римлян 10</h4>
<p>1 Браття, бажання серця мого і молитва до Бога за ізраїльтян на спасіння.</p>
<p>2 Я свідчу їм, що вони мають ревність до Бога, але не за розумом.</p>
<p>3 Не розуміючи праведності Божої і намагаючись постановити свою власну праведність, вони не покорилися праведності Божій.</p>
<p>4 Кінець Закону — Христос, на праведність кожному, хто вірує.</p>
<p>5 Бо Мойсей пише про праведність від Закону, що людина, виконавши його, буде жити ним.</p>
<p>6 А про праведність від віри, говорить так: «Не кажи в серці твоїм: 'Хто зійде на небо?'» Тобто, звести Христа.</p>
<p>7 Або: «Хто зійде в безодню?» Тобто, вивести Христа з мертвих.</p>
<p>8 Або що воно каже? «Слово близько до тебе, в устах твоїх і в серці твоїм», тобто, слово віри, яке проповідуємо.</p>
<p>9 Якщо ти будеш устами твоїми визнавати Ісуса Господом і вірувати серцем твоїм, що Бог воскресив Його з мертвих, то спасешся.</p>
<p>10 Адже серцем вірують для праведності, а устами визнають для спасіння.</p>
<p>11 Писання говорить: «Кожен, хто вірує в Нього, не осоромиться».</p>
<p>12 Нема різниці між іудеєм і гелліном; бо один Господь у всіх, багатий для всіх, хто кличе Його.</p>
<p>13 Тому кожен, хто благатиме ім'я Господнє, буде спасенний.</p>
<p>14 Але як кликати Того, в Кого не увірували? І як вірувати в Того, про Кого не чули? І як чути без проповідника?</p>
<p>15 І як проповідувати, як не будуть послані? Як написано: «Які прекрасні ноги тих, що благовістять мир, тих, що благовістять добро!»</p>
<p>16 Та не всі ізраїльтяни послухались Євангелія. Бо Ісайя каже: «Господи, хто повірив у те, що почув від нас?»</p>
<p>17 Тож віра від слухання, а слухання від Слова Божого.</p>
<p>18 Але я питаю: хіба вони не чули? Навпаки, по всій землі розійшовся голос їхній, а їхні слова до кінця світу.</p>
<p>19 І знову питаю: чи Ізраїль не знав? Перший говорить Мойсей: «Я викличу у вас ревність не народом; народом нерозумним розгніваю вас».</p>
<p>20 І Ісайя сміливо говорить: «Мене знайшли ті, що не шукали Мене; Я відкрився тим, що не питали про Мене!»</p>
<p>21 А відносно Ізраїля говорить: «Цілий день Я простягав руки Мої до народу непокірливого і впертого!»</p>
<h4>До римлян 11</h4>
<p>1 Отож питаю: невже Бог відкинув народ Свій? Зовсім ні! І я також ізраїльтянин, з роду Авраама, з коліна Веніяміна.</p>
<p>2 Бог не відкинув народ Свій, який Він наперед знав. Чи ж ви не знаєте, що говорить Писання про Іллю, як він скаржиться Богові на Ізраїля, кажучи:</p>
<p>3 «Господи, повбивали пророків Твоїх і поруйнували жертовники Твої; залишився я один, і душі моєї шукають!?».</p>
<p>4 Що ж говорить йому Божа відповідь? «Я залишив Собі сім тисяч мужів, які не схилили колін перед Ваалом».</p>
<p>5 Так і тепер за обранням благодаті, зберігся останок.</p>
<p>6 Але якщо за благодаттю, то не за діла; інакше благодать не була б уже благодаттю. А коли за діла, то це вже не благодать; інакше діло не є вже ділом.</p>
<p>7 Що ж? Чого Ізраїль ревно шукав, того не одержав, але вибрані одержали, а інші озлобилися,</p>
<p>8 як написано: «Бог дав їм духа не чутливості, очі, щоб не бачили, і вуха, щоб не чули, аж до сьогоднішнього дня».</p>
<p>9 А Давид каже: «Хай буде трапеза їхньою сіткою і тенетами, і петлею на відплату їм;</p>
<p>10 нехай очі їхні потемніють, щоб не бачили, і хребет їхній нехай зігнеться назавжди!»</p>
<p>11 Тож питаю: чи ж вони спіткнулись, щоб упасти? Зовсім ні! Але через їхнє падіння — спасіння язичникам, щоб викликати в них ревність.</p>
<p>12 А коли їхнє падіння є багатством для світу, а занепад їхній — багатство язичникам, то скільки ж більше буде їхня повнота?</p>
<p>13 Говорю вам, язичники, як апостол язичників, я прославляю служіння моє,</p>
<p>14 може якось викличу ревність у рідних моїх по плоті і спасу декого з них.</p>
<p>15 Коли ж відторгнення їх примирення світу, то що буде їхнє прийняття, як не життя із мертвих?</p>
<p>16 Якщо святий первісток, то і тісто; і коли корінь святий, то і гілля.</p>
<p>17 Коли ж деякі вітки відломились, а ти, бувши дикою маслиною, прищепився на їхнє місце і став спільником кореня і соку маслини,</p>
<p>18 то не хвалися перед гіллям, а коли хвалишся, то знай, що не ти підтримуєш корінь, а корінь тебе.</p>
<p>19 Отже, скажеш: «Вітки відломились, щоб я прищепився».</p>
<p>20 Добре. Невірством вони відломились, а ти тримаєшся вірою; не величайся, а бійся.</p>
<p>21 Коли ж Бог не пожалів природних гілок, то гляди, чи пощадить і тебе!</p>
<p>22 Отже, вважай на доброту і суворість Божу: суворість до відпалих, а благість до тебе, коли перебуватимеш у благості, коли ж ні, то ти також будеш відсічений.</p>
<p>23 І вони також, коли не залишаться в невірстві, прищепляться, бо Бог має силу прищепити їх знову.</p>
<p>24 Бо коли ти, відсічений від дикої за природою маслини, прищепився до доброї маслини, то скільки ж більше ті природні прищепляться до своєї маслини?</p>
<p>25 Тому я не хочу, браття, залишити вас у незнанні цієї таємниці, щоб ви не були високої думки про себе, бо засліплення частково сталось Ізраїлеві, поки не увійде повне число язичників.</p>
<p>26 Отже, весь Ізраїль буде спасенний, як написано: «Прийде від Сіону Спаситель, і відверне нечестя від Якова;</p>
<p>27 і це є Мій заповіт їм, коли зніму гріхи їхні».</p>
<p>28 Щодо благовісти, то вони вороги заради вас, а по відношенню вибору, — улюблені Божі заради отців.</p>
<p>29 Дари ж і покликання Божі невідмінні.</p>
<p>30 Як і ви колись противились Богові, а тепер помилувані через непокору їхню;</p>
<p>31 так і вони тепер противляться заради вашого помилування, щоб і самі вони були помилувані.</p>
<p>32 Тому Бог замкнув усіх в непослух, щоб помилувати всіх.</p>
<p>33 О глибино багатства і премудрості і знання Божого! Які незбагненні присуди Його і недосліджені дороги Його!</p>
<p>34 Бо хто пізнав розум Господній? Або хто був дорадником Йому?</p>
<p>35 Або хто дав Йому наперед, щоб Він мав віддати?</p>
<p>36 Все від Нього, через Нього і для Нього! Йому слава навіки. Амінь.</p>
<h4>До римлян 12</h4>
<p>1 Тож благаю вас, браття, милосердям Божим повіддавайте тіла ваші в жертву живу, святу, приємну Богові, як духовне служіння ваше.</p>
<p>2 І не пристосовуйтесь до світу цього, але перемініться відновленням розуму вашого, щоб ви пізнали, що є воля Божа добра, приємна і досконала.</p>
<p>3 Через дану мені благодать, я кажу кожному з вас: не думайте більше про себе, ніж належить вам думати, але думайте про себе скромно, в міру віри, яку кожному Бог наділив.</p>
<p>4 Бо як багато членів в одному тілі маємо, а не всі члени мають однакове діло,</p>
<p>5 так і ми: багато нас, але одне тіло в Христі, а окремо ми один одному члени.</p>
<p>6 Ми маємо різні дари згідно даної нам благодаті: коли пророцтво — то в міру віри;</p>
<p>7 коли служіння — нехай служить; коли учитель — нехай навчає;</p>
<p>8 коли втішитель — утішай; хто роздає, роздавай у простоті; начальник, начальствуй зі старанністю; хто милосердствує, милосердствуй з радістю.</p>
<p>9 Любов хай буде нелицемірна; відвертайтесь від злого, прихиляйтесь до доброго.</p>
<p>10 Будьте братолюбні один до одного з ніжністю; в пошані випереджуйте один одного.</p>
<p>11 У старанності не лінуйтеся; палайте духом; служіть Господеві.</p>
<p>12 Утішайтесь надією; в скорботах будьте терпеливі; в молитві постійні.</p>
<p>13 У потребах святих беріть участь; будьте гостинні до чужинців.</p>
<p>14 Благословляйте переслідуючих вас; благословляйте, а не проклинайте.</p>
<p>15 Радуйтеся з тими, хто радується, і плачте з тими, хто плаче.</p>
<p>16 Будьте однодумні між собою; не величайтеся, але наслідуйте смиренних; не будьте зарозумілі.</p>
<p>17 Не відплачуйте нікому злом за зло. Дбайте про добре перед усіма людьми.</p>
<p>18 Коли можливо і залежить від вас, будьте в мирі зі всіма людьми.</p>
<p>19 Не мстіть за себе, улюблені, але дайте місце гніву Божому. Бо написано: «Мені відомщення, Я відплачу», — говорить Господь.</p>
<p>20 Отже, коли ворог твій голодний, — нагодуй його; коли має спрагу, — напій його, бо роблячи так, ти згортаєш палаюче вугілля на голову йому.</p>
<p>21 Не будь переможений злом, а перемагай зло добром!</p>
<h4>До римлян 13</h4>
<p>1 Нехай кожна душа кориться вищій владі; адже нема влади, яка не від Бога; влади, які існують, встановлені Богом.</p>
<p>2 Тому той, хто противиться владі, противиться постанові Божій, а ті, що противляться, — самі викликають на себе осуд.</p>
<p>3 Бо володарі не страшні для тих, що чинять добро, а для тих, що чинять зло. Хочеш не боятися влади? Роби добро, і ти будеш мати похвалу від неї;</p>
<p>4 бо володар — слуга Божий, тобі на добро. А коли ти чиниш зло, то бійся, тому що він носить меч недаремно, адже він слуга Божий, що карає того, хто робить зло.</p>
<p>5 Тому треба коритися не тільки із страху покарання, але й заради совісті.</p>
<p>6 Для цього ви платите податки, бо вони, слуги Божі, постійно зайняті цим.</p>
<p>7 Тож віддайте всім належне: кому податок — податок, кому мито — мито, кому страх — страх, кому честь — честь.</p>
<p>8 Не будьте винні нікому нічого, крім взаємної любові. Хто ж любить іншого, виконав Закон.</p>
<p>9 Тому що заповіді: «Не чини перелюбу!», «Не крадь!», «Не вбивай!», «Не свідчи неправдиво!», «Не пожадай!» та всі інші заповіді, містяться в цьому слові: «Люби ближнього твого, як себе самого!»</p>
<p>10 Любов не чинить зла ближньому; отже, любов — виконання Закону.</p>
<p>11 Так робіть, знаючи час, що вже пора вам пробудитися від сну, адже тепер спасіння ближче до нас, ніж коли ми увірували.</p>
<p>12 Ніч минула, а день наблизився; тому відкиньмо вчинки темряви і зодягнімося в зброю світла.</p>
<p>13 Як удень, будемо поводитися благопристойно, не в гульні та пияцтві, не в перелюбі та розпусті, не в сварці та заздрощах.</p>
<p>14 Але зодягніться в Господа нашого Ісуса Христа, і піклування про тіло не обертайте на похоті.</p>
<h4>До римлян 14</h4>
<p>1 Немічного у вірі приймайте без суперечок про погляди.</p>
<p>2 Один вірує, що все можна їсти, а немічний їсть овочі.</p>
<p>3 Хто їсть, нехай не зневажає того, хто не їсть. А хто не їсть, нехай не осуджує того, хто їсть. Тому що Бог прийняв його.</p>
<p>4 Хто ти, що осуджуєш чужого раба? Перед своїм Господом стоїть він або падає. І буде поставлений, бо Господь має силу поставити його.</p>
<p>5 Один відрізняє день від дня, а інший судить про кожний день однаково. Нехай кожний тримається свого переконання.</p>
<p>6 Хто відрізняє дні, для Господа відрізняє, а хто не відрізняє, той для Господа не відрізняє. І хто їсть, для Господа їсть і дякує Богові. А хто не їсть, для Господа не їсть і дякує Богові.</p>
<p>7 Ніхто з нас не живе для себе, і ніхто не вмирає для себе.</p>
<p>8 А коли живемо, — живемо для Господа, і коли вмираємо, — вмираємо для Господа. Тож чи живемо, чи вмираємо, — ми Господні.</p>
<p>9 Для того й Христос умер і воскрес, щоб панувати і над мертвими, і над живими.</p>
<p>10 А ти чому судиш брата твого? Або чого ти зневажаєш брата твого? Адже всі ми станемо перед судом Христовим.</p>
<p>11 Тому що написано: «Я живу, — говорить Господь, — і кожне коліно схилиться перед Мною, і кожен язик визнає Бога».</p>
<p>12 Тому кожен з нас дасть відповідь за себе перед Богом.</p>
<p>13 Тож не будемо більше осуджувати один одного, а краще судіть про те, щоб не давати братові приводу до спотикання або спокуси.</p>
<p>14 Я знаю і переконаний в Господі Ісусі, що нічого нема нечистого самого в собі; тільки коли хто вважає щось за нечисте, тому воно є нечисте.</p>
<p>15 Коли через їжу твою брат твій засмучується, то ти вже поводишся не з любов'ю; не губи їжею твоєю того, за кого Христос помер.</p>
<p>16 Нехай не ганьбиться ваше добре.</p>
<p>17 Бо царство Боже не їжа і не пиття, а праведність, і мир, і радість у Дусі Святім.</p>
<p>18 Хто цим служить Христові, той приємний Богові і гідний схвалення між людьми.</p>
<p>19 Отже, дбаймо про те, що служить для миру та взаємного збудування.</p>
<p>20 Не руйнуй ради їжі діла Божого. Усе чисте, але лихо людині, що їсть на спотикання.</p>
<p>21 Краще не їсти м'яса ані пити вина, ані робити нічого такого, від чого брат твій спотикається або спокутується, або слабне.</p>
<p>22 Маєш ти віру? Май її сам у собі перед Богом. Блаженний, хто не осуджує себе в тому, що вибирає.</p>
<p>23 А хто має сумнів, коли їсть, буде осуджений, тому що не робить згідно віри, а що не від віри, те гріх!</p>
<h4>До римлян 15</h4>
<p>1 Ми, сильні, повинні нести немочі безсильних, а не догоджати собі.</p>
<p>2 Кожен з нас нехай догоджає ближньому на добро, для збудування.</p>
<p>3 Адже і Христос не Собі догоджав, а як написано: «Зневаги тих, що зневажали Тебе, впали на Мене».</p>
<p>4 Все, що було написано раніше, було написано для нашого повчання, щоб ми через терпіння та підбадьорювання з Писання зберігали надію.</p>
<p>5 Нехай Бог терпіння і втішення дарує вам бути в єдності між собою, за вченням Христа Ісуса.</p>
<p>6 щоб ви однодушно, єдиними устами славили Бога і Отця Господа нашого Ісуса Христа.</p>
<p>7 Тому приймайте один одного, як і Христос прийняв вас до слави Божої.</p>
<p>8 Кажу вам, що Христос став служителем для обрізанних ради істини Божої, щоб виконати обітниці дані батькам;</p>
<p>9 а для язичників — з милості, щоб славили Бога, як написано: «Тому я буду славити Тебе між язичниками і буду співати імені Твоєму!»</p>
<p>10 І ще сказано: «Радійте, язичники, з народом Його!»</p>
<p>11 І ще: «Хваліте Господа всі язичники, і всі народи прославляйте Його!»</p>
<p>12 І ще Ісайя говорить: «Буде корінь Ієсеїв, що постане володіти народами, і язичники будуть надіятись на Нього!»</p>
<p>13 Бог же надії нехай сповнить вас всякою радістю і миром у вірі, щоб ви силою Святого Духа збагатилися надією.</p>
<p>14 І я сам переконаний, браття мої, що й ви сповнені доброти і всякого пізнання, і можете навчати один одного.</p>
<p>15 А писав я вам, браття, з деякою сміливістю, щоб нагадати вам знову, по даній мені від Бога благодаті</p>
<p>16 бути служителем Ісуса Христа між язичниками і виконувати священнодійство Євангелія Божого, так щоб приношення язичників освячене Святим Духом, було приємне Богові.</p>
<p>17 Отже, я можу похвалитися в Ісусі Христі в тому, що стосується Бога.</p>
<p>18 Адже я не осмілюсь сказати що-небудь таке, чого не зробив Христос через мене, в підкоренні язичників вірі, словом і ділом,</p> 
<p>19 силою знамень і чудес, силою Духа Божого, так що Євангеліє Христове розповсюджене мною від Єрусалиму і околиць, аж до Ілліріка.</p>
<p>20 При тому я намагався проповідувати Євангеліє не там, де Христове ім'я було вже відоме, щоб не будувати на чужій основі,</p>
<p>21 але, як написано: «Кому не було звіщено про Нього, побачать; і ті, що не чули, зрозуміють».</p>
<p>22 Тому часто я мав перешкоди, щоб прийти до вас.</p>
<p>23 А тепер, не маючи такого місця в цих країнах, і маючи з давніх літ бажання прийти до вас,</p>
<p>24 як тільки буду відправлятися в Іспанію, прибуду до вас. Маю надію, як буду проходити, побачити вас, і що ви проведете мене туди, після того як я натішусь спочатку спілкуванням з вами.</p>
<p>25 Але тепер я йду в Єрусалим, послужити святим;</p>
<p>26 тому що Македонія і Ахаія радо вирішили зробити деяке подаяння для бідних святих в Єрусалимі.</p>
<p>27 Бо визнали за добре, але й боржники вони їхні. Коли ж язичники стали їхніми спільниками в духовному, то повинні й у тілесному послужити їм.</p>
<p>28 Як виконаю і передам їм цей плід старанності, то відправлюсь від вас в Іспанію.</p>
<p>29 Знаю ж, що коли я прийду до вас, то прийду в повному благословенні Євангелія Христового.</p>
<p>30 Тепер благаю вас, браття, Господом нашим Ісусом Христом і любов'ю Духа, — старайтеся бути разом зі мною в молитвах за мене до Бога,</p>
<p>31 щоб позбутися мені невіруючих в Іудеї, і щоб служіння моє в Єрусалимі було приємне святим.</p>
<p>32 Щоб я з радістю прийшов до вас, якщо на те воля Божа, і заспокоїтися з вами.</p>
<p>33 Нехай Бог миру буде з усіма вами. Амінь.</p>
<h4>До римлян 16</h4>
<p>1 Доручаю вам Фіву, сестру нашу, дияконису церкви в Кенхреях,</p>
<p>2 щоб ви прийняли її в Господі, як личить святим, і допомагайте їй, в чому вона буде мати потребу у вас, бо і вона була помічницею багатьом і мені самому.</p>
<p>3 Вітайте Пріскіллу і Акілу, співробітників моїх у Христі Ісусі,</p>
<p>4 які голову свою покладали за мою душу, і яким не тільки я дякую, але і всі церкви з язичників і їхню домашню церкву.</p>
<p>5 Вітайте Епенета, улюбленого Мого, який є первісток Ахаії для Христа.</p>
<p>6 Вітайте Марію, яка попрацювала багато для вас.</p>
<p>7 Вітайте Андроніка і Юнія, родичів моїх і співв'язнів моїх, які прославилися між апостолами і які ще раніше за мене увірували в Христа.</p>
<p>8 Вітайте Амплія, мого улюбленого в Господі.</p>
<p>9 Вітайте Урбана, нашого співробітника в Христі, і улюбленого мого Стахія.</p>
<p>10 Вітайте Апеллеса, випробуваного в Христі. Вітайте Арістовулових.</p>
<p>11 Вітайте мого родича Іродіона. Вітайте Наркісових, що в Господі.</p>
<p>12 Вітайте Трифену і Трифосу, які працюють у Господі; вітайте улюблену Персиду, яка попрацювала багато у Господі.</p>
<p>13 Вітайте Руфа, вибраного в Господі, і його та мою матір.</p>
<p>14 Вітайте Асинкрита, Флегонта, Єрма, Патрова, Єрмія і братів, які з ними.</p>
<p>15 Вітайте Філолога та Юлію, Нірея й сестру його, і Олімпіяна і всіх святих, що з ними.</p>
<p>16 Вітайте один одного святим поцілунком. Вітають вас усі церкви Христові!</p>
<p>17 Благаю ж вас, браття, остерігайтесь тих, що роблять розділення і спокуси всупереч вченню, якому ви навчилися, і уникайте їх.</p>
<p>18 Тому що такі не служать Господеві нашому Ісусу Христу, але своєму череву, і ласкавими словами та красномовством зводять серця простодушних.</p>
<p>19 Ваша ж слухняність стала всім відома. І я радію за вас, але хочу, щоб ви були мудрі на добро, а прості на зло.</p>
<p>20 А Бог миру потопче незабаром сатану під ногами вашими. Благодать Господа нашого Ісуса Христа з вами! Амінь.</p>
<p>21 Вітає вас Тимофій, мій співробітник, і Лукій, і Ясон, і Сосіпатр, родичі мої.</p>
<p>22 Вітаю вас у Господі і я, Тертій, що писав цього листа.</p>
<p>23 Вітає вас Гай, гостинний для мене і всієї церкви. Вітає вас Ераст, міський скарбник, і брат Кварт.</p>
<p>24 Благодать Господа нашого Ісуса Христа з усіма вами! Амінь.</p>
<p>25 А Тому, Хто може утвердити вас за моїм благовістям і проповіддю Ісуса Христа, за об'явленням тайни, про яку від вічних часів було замовчано,</p>
<p>26 але яка нині явлена, і через пророчі писання, за велінням вічного Бога, на послух віри сповіщена всім народам.</p>
<p>27 Єдиному премудрому Богові, через Ісуса Христа, слава навіки! Амінь.</p>
</BODY>
</HTML>
