<h2></h2>
<h4>Дiї 1</h4>
<p>1 Першу книгу я написав тобі, Феофіле, про все, що Ісус робив і навчав від початку,</p>
<p>2 до того дня, коли Він вознісся, давши через Духа Святого накази апостолам, яких Він вибрав,</p>
<p>3 яким Він з'являвся живим після страждань, з багатьма вірними доказами, протягом сорока днів являючись їм і говорячи про Царство Боже.</p>
<p>4 І, зібравши їх, Він звелів їм: «Не відлучайтесь з Єрусалиму, а чекайте обітниці Отця, про яку ви чули від Мене.</p>
<p>5 Бо Іоанн хрестив водою, а ви через декілька днів будете охрещені Духом Святим».</p>
<p>6 Тому вони, зійшовшись, питали Його, кажучи: «Господи, чи не цього часу Ти відбудуєш царство Ізраїлеві?»</p>
<p>7 А Він сказав їм: «Не ваша справа знати час і строки, які Отець призначив у Своїй владі.</p>
<p>8 Та ви приймете силу, як Дух Святий зійде на вас, і ви будете свідчити про Мене в Єрусалимі, по всій Іудеї та Самарії, аж до краю землі».</p>
<p>9 Сказавши це, Він вознісся перед їхніми очима, і хмара взяла Його з очей їх.</p>
<p>10 І коли вони дивились на небо, під час вознесіння Його, раптом перед ними стали два мужі в білій одежі</p>
<p>11 і сказали: «Мужі галілейські, чого стоїте, і дивитесь на небо? Цей Ісус, Який вознісся від вас на небо, прийде так само, як ви бачили Його, коли Він відходив на небо!»</p>
<p>12 Тоді вони повернулись до Єрусалиму з гори, яка називається Оливна і яка знаходиться поблизу Єрусалиму на відстані путі суботнього дня.</p>
<p>13 І зібралися в кімнаті на верхньому поверсі в домі, де вони й перебували: Петро і Іоанн, Яків і Андрій, Филип і Фома, Варфоломій і Матвій, Яків Алфеїв і Симон Зилот та Іуда Яковів.</p>
<p>14 Всі вони однодушно перебували в молитві і благанні, разом з деякими жінками і Марією, матір'ю Ісуса, та з братами Його.</p>
<p>15 В ті дні Петро, ставши серед учнів, — а було зібрання людей до ста двадцяти — та й сказав:</p>
<p>16 «Мужі-браття! Належало, щоб здійснилося Писання, яке Дух Святий прорік устами Давида про Іуду, колишнього вожака тих, що взяли Ісуса.</p>
<p>17 Він був зарахований до нас, і прийняв жереб служіння цього.</p>
<p>18 Але придбав землю за неправедну плату, і коли звалився додолу, розпалось черево його і випали всі нутрощі його.</p>
<p>19 І це стало відомим усім мешканцям Єрусалиму, тому і поле назване на їх мові Акелдама', тобто: 'Поле крові'.</p>
<p>20 Бо написано в книзі Псалмів: 'Нехай оселя його опустіє, і нехай ніхто не мешкає в ній'; та: 'А гідність його нехай інший прийме'.</p>
<p>21 Отже треба, щоб один з тих, які були з нами весь час, коли з нами перебував і ходив Господь Ісус,</p>
<p>22 починаючи від хрещення Іоаннового до того дня, коли Ісус вознісся від нас, був разом з нами свідком воскресіння Його».</p>
<p>23 І поставили двох: Йосифа, званого Варсавою, прозваного також Юстом, та Маттія.</p>
<p>24 І, помолившись, казали: «Господи, Ти Серцевидець усіх, покажи з цих двох одного, кого Ти вибрав,</p>
<p>25 прийняти жереб цього служіння і апостольства, від якого Іуда відпав, щоб піти в своє місце».</p>
<p>26 І кинули жереб. І жереб випав на Маттія, і зарахували його до одинадцяти апостолів.</p>
<h4>Дiї 2</h4>
<p>1 Коли ж настав день П'ятидесятниці, всі вони були однодушно разом в одному місці.</p>
<p>2 І несподівано зчинився шум з неба, ніби буря раптова зірвалася, та й наповнив весь дім, де вони знаходилися.</p>
<p>3 І з'явилися їм розділені язики, наче вогненні, і осіли по одному на кожному з них.</p>
<p>4 Всі ж вони сповнились Духом Святим і почали говорити іншими мовами, як Дух їм давав провіщати.</p>
<p>5 Перебували ж тоді в Єрусалимі іудеї, люди побожні, з усякого народу під небом.</p>
<p>6 А коли зчинився оцей гомін, зібралася юрба людей, і вони дуже дивувалися, бо кожний з них чув, як учні розмовляють їхньою мовою.</p>
<p>7 І всі були вражені і дивувались, кажучи один до одного: «Хіба ж не галілеяни всі оці, що розмовляють?</p>
<p>8 Як же кожен з нас чує від них свою мову, в якій народилися?</p>
<p>9 Парф'яни, мідяни та еламіти, мешканці Месопотамії, Іудеї та Кападокії, Понту та Азії,</p>
<p>10 Фрігії та Памфілії, Єгипту та околиць Лівії, поблизу Кіренеї, захожі з Риму,</p>
<p>11 іудеї та прозеліти, крітяни і аравітяни, — чуємо, що вони говорять нашими мовами про великі діла Божі».</p>
<p>12 І дивувалися всі і, не розуміючи, говорили один одному: «Що це значить?»</p>
<p>13 А інші, глузуючи, говорили: «Вони напились солодкого вина».</p>
<p>14 Петро ж, вставши з одинадцятьма, підвищив свій голос і промовив до них: «Мужі іудейські та мешканці Єрусалиму! Нехай буде це відомо вам, і вислухайте слова мої:</p>
<p>15 вони не п'яні, як ви думаєте, бо зараз третя година дня;</p>
<p>16 а це те, що провіщав пророк Іоіль:</p>
<p>17 'І буде останніми днями, — говорить Господь, — Я виллю від Духа Мого на всяку плоть, і будуть пророкувати сини ваші, і дочки ваші, і юнаки ваші будуть бачити видіння, а старшим вашим будуть сни снитися.</p>
<p>18 І на рабів Моїх і на рабинь Моїх в ті дні Я виллю від Духа Мого, і вони будуть пророкувати.</p>
<p>19 І покажу чудеса вгорі на небі, і знамення внизу на землі: кров і вогонь і куріння диму.</p>
<p>20 І сонце перетвориться на темряву, а місяць на кров, перше ніж день Господній настане, великий та славний.</p>
<p>21 І буде: всякий, хто покличе ім'я Господнє — спасеться.</p>
<p>22 Мужі ізраїльські! Вислухайте ці слова: Ісуса Назарея, Мужа, Якого Бог засвідчив вам силою, чудами і знаменнями, які Бог вчинив через Нього серед вас, як і самі знаєте,</p>
<p>23 Цього, виданого призначеною радою і передбаченням Божим, ви руками беззаконних розп'яли і вбили.</p>
<p>24 Та Бог воскресив Його, розірвавши пута смерті, тому що неможливо було утримати Його.</p>
<p>25 Бо Давид каже про Нього: 'Я бачив Господа завжди перед собою, Він праворуч мене, щоб я не захитався.</p>
<p>26 Тому серце моє звеселилося, і язик мій зрадів, навіть і тіло моє спочине в надії.</p>
<p>27 Бо Ти не залишиш душі моєї в пеклі і не даси Ти Святому Твоєму побачити тління.</p>
<p>28 Ти дав мені пізнати дорогу життя; Ти сповниш мене радістю перед лицем Твоїм!'</p>
<p>29 Мужі-браття! Нехай буде дозволено вам сміло сказати про патріарха Давида, який помер і був похований, і гріб його в нас до цього дня.</p>
<p>30 А бувши ж пророком, та знаючи, що Бог клятвою обіцяв йому від плоду стегон його воздвигнути Христа у тілі і посадити на престолі Його;</p>
<p>31 передбачивши це, він сказав про воскресіння Христа, що душа Його не залишиться в пеклі, а тіло Його не побачить тління.</p>
<p>32 Цього Ісуса Бог воскресив, чого ми всі свідки.</p>
<p>33 Отже, Він, будучи вознесений правицею Божою і, прийнявши від Отця обітницю Духа Святого, дарував те, що ви сьогодні бачите і чуєте.</p>
<p>34 Бо Давид не зійшов на небо, але сам говорить: 'Сказав Господь Господеві моєму: «Сиди праворуч Мене,</p>
<p>35 доки не покладу ворогів Твоїх підніжком для ніг Твоїх»'.</p>
<p>36 Отже, твердо знай весь дім Ізраїлів, що Бог зробив Його Господом і Христом, Цього Ісуса, Якого ви розп’яли».</p>
<p>37 Почувши це, вони зворушилися серцем, і сказали Петрові й іншим апостолам: «Мужі-браття, що ж нам робити?»</p>
<p>38 Петро відповів їм: «Покайтеся, і нехай охреститься кожен з вас в ім'я Ісуса Христа на відпущення гріхів ваших, і отримаєте дар Святого Духа.</p>
<p>39 Бо вам належить обітниця і для дітей ваших, і всім дальнім, кого тільки покличе Господь, Бог наш».</p>
<p>40 І багатьма іншими словами він свідчив і благав їх, говорячи: «Спасайтесь від роду цього лукавого!»</p>
<p>41 Отже ті, що охоче прийняли слово його, охрестилися. І в той день приєдналося близько трьох тисяч душ.</p>
<p>42 І вони постійно перебували у вченні апостолів, і в єднанні, переломленні хліба та в молитвах.</p>
<p>43 І був страх у кожній душі; і багато чудес і знамен чинили апостоли.</p>
<p>44 А всі віруючі були разом і мали все спільне.</p>
<p>45 І продавали маєтки та майно, і ділили між усіма, по їхній потребі.</p>
<p>46 І кожного дня перебували однодушно в храмі і, переломлюючи хліб по домах, приймали їжу з радістю і в простоті серця;</p>
<p>47 хвалячи Бога і перебуваючи в любові в усього народу. І Господь щоденно додавав до Церкви тих, що спасалися.</p>
<h4>Дiї 3</h4>
<p>1 Петро і Іоанн ішли разом до храму о дев'ятій годині на молитву.</p>
<p>2 І був чоловік, кривий від утроби матері своєї, якого приносили і садовили щодня при дверях храму, які називались Красними, просити милостині в тих, хто входив у храм.</p>
<p>3 Він, побачивши Петра та Іоанна перед входом у храм, просив у них милостині.</p>
<p>4 Петро з Іоанном, пильно глянувши на нього, сказали: «Подивися на нас!»</p>
<p>5 І він пильно дивився на них, сподіваючись щось отримати від них.</p>
<p>6 Але Петро сказав: «Срібла і золота я не маю, але що маю, те даю тобі: в ім'я Ісуса Христа Назарея, встань і ходи!»</p>
<p>7 І, взявши його за праву руку, підвів. І відразу ж зміцнилися ступні його і коліна;</p>
<p>8 і, скочивши, став і почав ходити і ввійшов з ними в храм, ходячи, підскакуючи і хвалячи Бога.</p>
<p>9 І весь народ бачив, що він ходить і Бога хвалить.</p>
<p>10 І пізнали його, що це той, що сидів при Красних дверях храму ради милостині; і сповнилися страхом і подивом з того, що сталось з ним.</p>
<p>11 А тому, що зцілений кривий не відходив від Петра та Іоанна, то весь народ, дивуючись, збігся до них у притвор, що називається Соломоновим.</p>
<p>12 Коли Петро побачив це, промовив до народу: «Мужі ізраїльські! Чого ви дивуєтесь з цього? Чого ви дивитесь на нас, ніби ми нашою силою чи побожністю вчинили те, що він ходить?</p>
<p>13 Бог Авраама, Ісаака і Якова, Бог батьків наших, прославив Сина Свого Ісуса, Якого ви зрадили та від Якого ви відреклися перед Пілатом, коли він хотів відпустити Його.</p>
<p>14 Але ви Святого та Праведного відреклися, а домагалися, щоб звільнити вам людиновбивцю.</p>
<p>15 А Творця життя вбили, але Бог воскресив Його з мертвих, чого ми свідки.</p>
<p>16 І через віру в ім'я Його, ім'я Його зміцнило цього, котрого ви бачите і знаєте; і віра, яка від Нього, дарувала йому зцілення це перед вами всіма.</p>
<p>17 А втім, браття, я знаю, що ви, як і начальники ваші, зробили це через невідання.</p>
<p>18 Бог же, що наперед звістив устами всіх Своїх пророків постраждати Христу, так і здійснив.</p>
<p>19 Отже, покайтеся і наверніться, щоб стерті були гріхи ваші,</p>
<p>20 щоб настали часи втіхи від лиця Господа, і щоб Він прислав призначеного вам Христа Ісуса,</p>
<p>21 Якого небо мусить прийняти, аж до часу відновлення всього, про що Бог говорив устами всіх святих Своїх пророків від віку.</p>
<p>22 Мойсей сказав отцям: 'Пророка дасть вам Господь, Бог ваш, з братів ваших, як мене; слухайтесь Його в усьому, що говоритиме вам.</p>
<p>23 І станеться, що кожна душа, яка не послухає Того Пророка, — буде викорінена з народу'.</p>
<p>24 І всі пророки, від Самуїла і після нього, скільки їх говорило, також провістили ці дні.</p>
<p>25 Ви ж сини пророків і завіту, що Бог заповів батькам вашим, говорячи Авраамові: 'І в нащадкові твоїм благословляться всі народи землі'.</p>
<p>26 Бог, воскресивши Сина Свого Ісуса, послав Його перше до вас, щоб вас благословити, щоб кожен з вас відвернувся від злих своїх учинків».</p>
<h4>Дiї 4</h4>
<p>1 Коли вони промовляли до народу, священики, начальники сторожі храму і саддукеї підійшли до них,</p>
<p>2 обурені тим, що вони навчають народ та звіщають в Ісусі воскресіння з мертвих.</p>
<p>3 І наклали руки на них та й віддали їх під варту до ранку, бо вже був вечір.</p>
<p>4 Але багато з тих, що слухали слово — увірували, і число людей було близько п'яти тисяч.</p>
<p>5 Наступного дня зібрались в Єрусалимі начальники їх, старійшини і книжники, і первосвященик Анна, і Кайяфа,</p>
<p>6 і Іоанн, і Олександр, і інші з роду первосвященицького.</p>
<p>7 Поставивши їх посередині, запитали: «Якою силою чи яким ім'ям ви зробили це?»</p>
<p>8 Тоді Петро, сповнившись Духом Святим, сказав їм: «Правителі народу та старійшини Ізраїлеві!</p>
<p>9 Як від нас сьогодні вимагають відповіді за благодіяння немічному чоловікові, як він зцілився,</p>
<p>10 то нехай буде відомо вам усім і всьому народові ізраїльському, що ім'ям Ісуса Христа Назарея, Якого ви розп'яли і Якого Бог воскресив з мертвих, — Ним поставлений він перед вами здоровим.</p>
<p>11 Він камінь, якого ви, будівничі, відкинули, став наріжним каменем, і нема ні в кому іншому спасіння,</p>
<p>12 бо нема іншого імені під небом, даного людям, яким належало б спастися нам».</p>
<p>13 Побачивши сміливість Петра та Іоанна і примітивши, що вони люди некнижні і прості, дивувались, і пізнавали їх, що вони були з Ісусом.</p>
<p>14 І бачучи зціленого чоловіка, що стояв з ними, не могли нічого сказати проти.</p>
<p>15 І, звелівши їм вийти з синедріону, вони радились між собою,</p>
<p>16 говорячи: «Що нам робити з цими людьми? Бо ж усім мешканцям Єрусалиму відомо, що через них сталося явне чудо, і заперечити ми не можемо.</p>
<p>17 Але, щоб не поширювалося більше в народі, погрозою заборонимо їм, щоб нікому з людей не говорили про це ім'я!»</p>
<p>18 І, покликавши їх, заборонили їм зовсім говорити і навчати про ім'я Ісуса.</p>
<p>19 Але Петро та Іоанн сказали їм у відповідь: «Розсудіть, чи справедливо перед Богом слухати вас більше, ніж Бога?</p>
<p>20 Ми не можемо не говорити про те, що бачили і чули».</p>
<p>21 А вони, пригрозивши, відпустили їх, не маючи можливості покарати їх, через народ, бо всі прославляли Бога за те, що сталося.</p>
<p>22 Бо було понад сорок років тому чоловікові, з яким сталося це чудо зцілення.</p>
<p>23 А коли відпустили їх, вони прийшли до своїх і сповістили про те, що говорили їм первосвященики і старійшини.</p>
<p>24 Ті ж, вислухавши, однодушно піднесли голос свій у молитві до Бога і сказали: «Владико Боже, Який створив небо і землю, і море, і все, що в них!</p>
<p>25 Ти сказав Духом Святим через уста Давида, раба Твого, батька нашого: 'Чого заметушилися язичники, і народи задумують марне?</p>
<p>26 Царі земні повстали, і князі зібрались разом проти Господа і проти Христа Його'.</p>
<p>27 Бо справді зібралися в місті цьому проти Святого Сина Твого Ісуса, Якого Ти помазав, Ірод і Понтій Пілат з язичниками і народом Ізраїльським,</p>
<p>28 щоб зробити те, чому бути визначила наперед рука Твоя і рада Твоя.</p>
<p>29 І нині, Господи, поглянь на погрози їхні, і дай рабам Твоїм говорити слово Твоє з сміливістю;</p>
<p>30 тоді, як Ти простягнеш руку Твою на зцілення, і щоб знамення і чуда творились ім'ям Святого Сина Твого Ісуса».</p>
<p>31 І по молитві їх, місце, де вони були зібрані, захиталось, і всі сповнились Духом Святим, і говорили слово Боже з сміливістю.</p>
<p>32 Більшість віруючих мали одне серце і одну душу, і ніхто нічого з майна не називав своїх, а все у них було спільне.</p>
<p>33 Апостоли з великою силою свідчили про воскресіння Ісуса Господа; і велика благодать була на них усіх.</p>
<p>34 Не було між ними жодного, хто б терпів недостаток, бо всі, хто мав поле чи дім, — продавали і приносили гроші за продане,</p>
<p>35 і клали до ніг апостолів, і давалося кожному за потребами його.</p>
<p>36 Так Іосія, прозваний апостолами Варнавою, що значить син утіхи, левит, родом з Кіпру,</p>
<p>37 у якого була своя земля, продавши її, приніс гроші і поклав до ніг апостолів.</p>
<h4>Дiї 5</h4>
<p>1 Один чоловік, на ім'я Ананій, з Сапфірою, дружиною своєю, продав маєток,</p>
<p>2 приховав частину з грошей, з відома дружини своєї, а деяку частину приніс і поклав до ніг апостолів.</p>
<p>3 Але Петро сказав: «Ананіє, навіщо ти попустив дияволу вкласти в серце твоє думку сказати неправду Духові Святому і приховати з ціни за землю?</p>
<p>4 Чи не твоїм було те, що ти мав, і чи не володів тим, що одержав від продажу? Навіщо ти поклав у серці своєму так зробити? Ти сказав неправду не людям, а Богові!»</p>
<p>5 А коли Ананій почув слова ці, то впав мертвим. І великий жах обгорнув всіх, що це чули.</p>
<p>6 Уставши, юнаки взяли його, і винесли та й поховали.</p>
<p>7 Години через три після цього, прийшла дружина його, не знаючи, що трапилося.</p>
<p>8 І звернувся до неї Петро: «Скажи мені, чи за стільки ви продали землю?» Вона сказала: «Так, за стільки».</p>
<p>9 Петро говорить їй: «Чому це ви змовились спокусити Духа Господнього? Он входять у двері ті, що поховали чоловіка твого, і тебе винесуть».</p>
<p>10 І вмить вона впала біля ніг його та й померла. І юнаки, увійшовши, знайшли її мертвою; і, винісши, поховали біля її чоловіка.</p>
<p>11 Великий страх обгорнув всю церкву і всіх, що чули про це.</p>
<p>12 Руками ж апостолів творилося багато знамен і чудес у народі. І всі однодушно перебували в притворі Соломоновому.</p>
<p>13 І ніхто сторонній не відважився прилучитися до них, однак народ прославляв їх.</p>
<p>14 А віруючих все більше й більше приєднувалось до Господа, безліч чоловіків і жінок;</p>
<p>15 так що виносили хворих на вулиці і клали на постелях та ліжках, щоб коли Петро буде проходити, то щоб хоч тінь його впала на кого з них.</p>
<p>16 Також до Єрусалиму приходило багато із навколишніх міст, несучи хворих та одержимих нечистими духами, і всі зцілялися.</p>
<p>17 А первосвященик і всі, що належали до саддукейської єресі, сповнилися заздрістю</p>
<p>18 і наклали руки свої на апостолів та вкинули їх у народну в'язницю.</p>
<p>19 Але ангел Господній вночі відчинив двері в'язниці, вивів їх і сказав:</p>
<p>20 «Ідіть, і, ставши в храмі, говоріть народові всі ці слова життя».</p>
<p>21 Почувши це, вони увійшли вранці в храм і навчали. Але первосвященик і ті, що були з ним, прийшовши, скликали синедріон і всіх старійшин Ізраїля і послали у темницю привести апостолів.</p>
<p>22 Але слуги, прийшовши, не знайшли їх у в'язниці і, вернувшись, доповіли, говорячи:</p>
<p>23 «В'язницю ми знайшли замкнену з усією пильністю, і сторожа при дверях стояла, але відчинивши, ми не знайшли в ній нікого».</p>
<p>24 Почувши ці слова, первосвященик, начальник сторожі та інші первосвященики не могли зрозуміти, щоб це означало.</p>
<p>25 Тоді хтось прийшов і сповістив: «Ось мужі, яких ви вкинули у темницю, стоять в храмі і навчають народ».</p>
<p>26 Тоді начальник сторожі пішов зі службою і привів їх без насильства, бо боялись народу, щоб не побили їх камінням.</p>
<p>27 І, привівши їх, поставили перед синедріоном. А первосвященик запитав їх:</p>
<p>28 «Чи не рішуче ми заборонили вам учити про це ім'я? А ви переповнили Єрусалим вченням вашим і хочете навести на нас кров Чоловіка Того».</p>
<p>29 Петро ж і апостоли сказали у відповідь: «Богові треба коритися більше, ніж людям.</p>
<p>30 Бог батьків наших воскресив Ісуса, Якого ви вбили, повісивши на дереві.</p>
<p>31 Бог Своєю правицею возніс Його, як Начальника і Спасителя, щоб дати покаяння Ізраїлеві і прощення гріхів.</p>
<p>32 Свідки Йому ми і Дух Святий, Якого Бог дав тим, хто кориться Йому».</p>
<p>33 Коли ж вони почули це, запалали гнівом і радились убити їх.</p>
<p>34 Тоді встав у синедріоні один фарисей, на ім'я Гамаліїл, учитель Закону, шанований усім народом, і звелів випровадити апостолів на короткий час.</p>
<p>35 А їм сказав: «Мужі Ізраїля! Подумайте добре про людей цих, що ви маєте робити з ними.</p>
<p>36 Бо незадовго перед цим з'явився Февда, видаючи себе за когось великого, і до нього приєдналось з чотириста чоловік. Але він убитий, а ті, що слухались його, розійшлись і зникли.</p>
<p>37 Після нього, під час перепису, повстав Іуда з Галілеї, і повів за собою багато людей. Але загинув і він, а ті, що слухались його, розсипались.</p>
<p>38 І тепер кажу вам: відступіться від цих людей, залишіть їх! Бо коли це починання і це діло від людей, то розпадеться.</p>
<p>39 А якщо від Бога, то ви не можете зруйнувати його; стережіться, щоб не стати вам і богоборцями.</p>
<p>40 Вони послухались його; і, покликавши апостолів, висікли їх, заборонили їм говорити про ім'я Ісуса та й відпустили їх.</p>
<p>41 Вони ж вийшли з синедріону, радіючи, що удостоїлися прийняти зневагу за ім'я Ісуса.</p>
<p>42 І кожного дня в храмі і по домах не переставали вчити і благовіствувати про Ісуса Христа.</p>
<h4>Дiї 6</h4>
<p>1 Тими ж днями, як число учнів помножилось, почались нарікання елленістів на євреїв, що їхні вдови ці були занедбані в щоденному роздаванні потреб.</p>
<p>2 Тоді дванадцять апостолів скликали громаду учнів і сказали: «Не годиться, щоб ми залишили Слово Боже і прислуговували при столах.</p>
<p>3 Тому, браття, виберіть між собою сім мужів доброї слави, сповнених Духа Святого і мудрості, їх поставимо на це служіння.</p>
<p>4 А ми постійно будемо перебувати в молитві та в служінні слову».</p>
<p>5 І сподобалось це слово усьому зібранню; і обрали Стефана, мужа сповненого віри та Духа Святого, Филипа, Прохора, Никанора, Тимона, Пармена та Миколу антіохійця, наверненого з язичників;</p>
<p>6 їх поставили перед апостолами і, помолившись, поклали на них руки.</p>
<p>7 І Слово Боже розповсюджувалося, і число учнів дуже збільшувалось в Єрусалимі; і багато священиків підкорилися вірі.</p>
<p>8 А Стефан, сповнений віри та сили, творив великі чудеса і знамення в народі.</p>
<p>9 Дехто з так званої синагоги лібертійців і кірінейців з Кілікії і Асії почали сперечатися з Стефаном.</p>
<p>10 Але не могли протистояти проти мудрості і Духа, Яким він говорив.</p>
<p>11 Тоді вони намовили людей, які казали: «Ми чули, як він говорив зневажливі слова проти Мойсея та проти Бога».</p>
<p>12 І підбурили народ, старійшин та книжників і, напавши, схопили його і привели в синедріон.</p>
<p>13 І поставили фальшивих свідків, які говорили: «Чоловік цей не перестає говорити зневажливі слова на це святе місце і на закон.</p>
<p>14 Бо ми чули, як він говорив, що Ісус Назарянин зруйнує це місце і змінить звичаї, які передав нам Мойсей».</p>
<p>15 І всі, що сиділи в синедріоні, дивлячись на нього, бачили лице його, як лице ангела.</p>
<h4>Дiї 7</h4>
<p>1 Тоді первосвященик запитав: «Чи це так?»</p>
<p>2 А він сказав: «Мужі-браття та батьки! Послухайте! Бог слави явився отцю нашому Авраамові в Месопотамії, до переселення його в Харан.</p>
<p>3 І сказав йому: 'Вийди з землі твоєї і від роду твого і йди в землю, яку покажу тобі'.</p>
<p>4 Тоді він вийшов з землі Халдейської і оселився в Харані. А звідти, по смерті батька його, Бог переселив його в цю землю, в якій ви тепер живете.</p>
<p>5 І не дав йому на ній спадщини, а ні на стопу ноги, але обіцяв дати її у володіння йому і після нього потомству його, хоч був він ще бездітним.</p>
<p>6 І Бог сказав йому, що нащадки його будуть перебувати в чужій землі, і будуть поневолені і гноблені років чотириста.</p>
<p>7 'Але народ, яким вони будуть поневолені, Я буду судити, — сказав Бог, — і після того, вони вийдуть і будуть служити Мені на цім місці'.</p>
<p>8 І Він дав йому завіт обрізання. І коли родив Ісаака, то обрізав його восьмого дня. А Ісаак родив Якова, а Яків — дванадцятьох патріархів.</p>
<p>9 А патріархи через заздрість продали Йосифа в Єгипет, але Бог був з ним.</p>
<p>10 І визволив його від усіх страждань, і дав йому ласку та мудрість перед фараоном, царем єгипетським, а той зробив його правителем над Єгиптом і над всім домом своїм.</p>
<p>11 А як прийшов голод на всю землю єгипетську та ханаанську та велика скорбота, то батьки наші не знаходили поживи.</p>
<p>12 Коли ж Яків почув, що є зерно в Єгипті, послав туди вперше батьків наших.</p>
<p>13 А коли вони прийшли вдруге, Йосиф відкрився братам своїм, і Йосифів рід став відомим фараонові.</p>
<p>14 І Йосиф послав і покликав батька свого Якова і всю родину свою, — сімдесят п'ять душ.</p>
<p>15 І Яків прийшов в Єгипет; і помер він сам і батьки наші.</p>
<p>16 І перенесли їх у Сіхем і поклали в гріб, який Авраам купив ціною срібла у синів Еммора Сіхемового.</p>
<p>17 А коли наближався час обітниці, якою Бог поклявся Авраамові, народ розрісся і намножився в Єгипті,</p>
<p>18 аж поки настав інший цар в Єгипті, який не знав Йосифа.</p>
<p>19 Він, хитруючи проти народу нашого, пригноблював батьків наших викидати дітей своїх, щоб не лишались живими.</p>
<p>20 У цей час народився Мойсей, і гарний він був перед Богом. Годували його три місяці в домі батька його,</p>
<p>21 а коли він був залишений, фараонова дочка взяла його і виховала його собі за сина.</p>
<p>22 І Мойсей був навчений усієї мудрості єгипетської, і був сильний у словах і в ділах.</p>
<p>23 Коли ж йому сповнилося сорок років, прийшло йому на серце відвідати братів своїх, синів Ізраїлевих.</p>
<p>24 І, побачивши, що одному з них діється кривда, заступився і відомстив за скривдженого, вбивши єгиптянина.</p>
<p>25 Він думав, що брати його зрозуміють, що Бог рукою його дає їм визволення, але вони не зрозуміли.</p>
<p>26 А наступного дня, як сварились вони, він з'явився і хотів помирити їх, кажучи: 'Мужі, ви ж брати, навіщо кривдите один одного?'</p>
<p>27 Але той, що кривдив ближнього, відіпхнув його, кажучи: 'Хто поставив тебе начальником і суддею над нами?</p>
<p>28 Чи хочеш убити мене, так як ти вбив учора єгиптянина?'</p>
<p>29 І втік Мойсей, почувши це, і став приходьком у землі мадіямській, де в нього народились два сини.</p>
<p>30 Коли ж проминуло сорок років, ангел з'явився йому в пустині біля гори Сінайської, у вогні палаючого куща.</p>
<p>31 Мойсей, побачивши це, здивувався видінню, а коли підійшов розглянути, то був до нього голос Господній:</p>
<p>32 'Я Бог батьків твоїх, Бог Авраама, Бог Ісаака і Бог Якова!' Мойсей затремтів і не відважився поглянути.</p>
<p>33 І Господь сказав йому: 'Скинь взуття з ніг твоїх, бо місце, на якому ти стоїш, є земля свята!</p>
<p>34 Я бачу пригноблення народу Мого в Єгипті, і чую стогін його, і зійшов визволити його: отже, йди, Я пошлю тебе в Єгипет'.</p>
<p>35 Цього Мойсея, якого вони відцурались, кажучи: 'Хто зробив тебе начальником і суддею?' Цього Бог послав начальником і визволителем через ангела, який з'явився йому в кущі.</p>
<p>36 Оцей вивів їх, учинивши чудеса і знамення в Єгипеті, і на Червоному морі, і протягом сорока років у пустині.</p>
<p>37 Це той Мойсей, який сказав синам Ізраїлевим: 'Господь Бог ваш дасть вам Пророка з братів ваших, як мене: Його слухайте'.</p>
<p>38 Це той, що був на зборах у пустині з Ангелом, який промовляв до нього на горі Сінай та з батьками нашими, і який прийняв живі слова, щоб передати нам;</p>
<p>39 якому батьки наші не хотіли коритися, але відкинули його і обернулись серцями своїми до Єгипту,</p>
<p>40 сказавши Ааронові: 'Зроби нам богів, які б ішли перед нами, бо не знаємо, що сталося з Мойсеєм, який вивів нас з Єгипту'.</p>
<p>41 І в ті дні вони зробили теля, і принесли жертву ідолові, і веселились перед ділом рук своїх.</p>
<p>42 Але Бог відвернувся від них і попустив їх кланятися воїнству небесному, як написано в книзі пророків: 'Доме Ізраїлів! Чи ви Мені приносили заколене і жертви в пустині сорок років?</p>
<p>43 Ви прийняли намет Молоха і зорю бога вашого Ромфана, зображення, які ви зробили, щоб поклонятися їм; і Я переселю вас далеко за Вавілон'.</p>
<p>44 Батьки наші мали скінію свідчення в пустині, як повелів Той, Хто говорив Мойсеєві, щоб він зробив її за зразком, якого він бачив.</p>
<p>45 Батьки наші з Ісусом, взявши її, внесли у володіння народів, яких Бог прогнав від батьків наших, аж до днів Давида,</p>
<p>46 який знайшов благодать у Бога і просив, щоб оселю знайти для Бога Якова.</p>
<p>47 А Соломон збудував Йому дім.</p>
<p>48 Та Всевишній живе не в рукотворних храмах, як говорить пророк:</p>
<p>49 'Небо — престол Мій, і земля — підніжка для ніг Моїх; який же дім збудуєте Мені, — говорить Господь, — або яке місце для відпочинку Мого?</p>
<p>50 Хіба ж не Моя рука створила все це?</p>
<p>51 О ви, твердошиї, люди з необрізаним серцем і вухами! Ви завжди противитесь Духові Святому, як батьки ваші, так і ви!</p>
<p>52 Кого з пророків не переслідували батьки ваші? Вони ж повбивали тих, які звіщали прихід Праведного, Якого ви тепер стали зрадниками і вбивцями.</p>
<p>53 Ви, що отримали Закон через настанови ангелів і не дотримувались його!»</p>
<p>54 Почувши це, вони запалились гнівом у серцях своїх і скреготали зубами на нього.</p>
<p>55 А Стефан, сповнений Духа Святого, поглянув на небо і побачив славу Божу й Ісуса, що стояв по правиці Бога,</p>
<p>56 сказав: «Ось я бачу небо відкрите, і Сина Людського, що по правиці Бога стоїть».</p>
<p>57 Та вони закричали гучним голосом, затуливши вуха свої, кинулись однодушно на нього;</p>
<p>58 вивели його за місто і почали побивати його камінням, а свідки поклали одяг свій у ногах юнака, званого Савлом.</p>
<p>59 І побивали камінням Стефана, який благав Бога, кажучи: «Господи Ісусе, прийми дух мій!»</p>
<p>60 Упавши ж на коліна, він вигукнув голосно: «Господи, не порахуй їм цього гріха». І, сказавши це, він спочив.</p>
<h4>Дiї 8</h4>
<p>1 А Савл схвалював убивство його. І настало того дня велике переслідування Церкви в Єрусалимі; і всі, крім апостолів, розсіялись по Іудеї та Самарії.</p>
<p>2 Побожні мужі поховали Стефана, і зчинили великий плач по ньому.</p>
<p>3 А Савл терзав Церкву, вриваючись в доми, виволікав чоловіків і жінок і віддавав їх у в'язницю.</p>
<p>4 Проте ті, що були розсіяні, ходили і проповідували Слово Боже.</p>
<p>5 Так Филип прийшов у місто Самарію і проповідував там Христа.</p>
<p>6 Народ же уважно слухав, що говорив Филип, бачивши чудеса, які він творив.</p>
<p>7 Бо нечисті духи з багатьох, хто мав їх, виходили з великим криком, а багато розслаблених та кривих зцілялися.</p>
<p>8 І була велика радість у тому місті.</p>
<p>9 Був там один чоловік, на ім'я Симон, який перед тим займався ворожбитством, і дивував народ самарійський, видаючи себе за якогось великого.</p>
<p>10 Його слухали всі, від малого до великого, кажучи: «Цей є велика сила Божа».</p>
<p>11 А слухали його, тому що він довго дивував їх ворожбитством своїм.</p>
<p>12 Але коли повірили Филипові, який благовістив про Царство Боже й ім'я Ісуса Христа, — охрестилися чоловіки і жінки.</p>
<p>13 І Симон також увірував і, охрестившись, перебував з Филипом; і, побачивши чудеса й знамення, які творились, дивувався.</p>
<p>14 А коли апостоли, котрі були в Єрусалимі, почули, що Самарія прийняла Слово Боже, то послали до них Петра і Іоанна,</p>
<p>15 які прийшли і помолились за них, щоб вони прийняли Духа Святого,</p>
<p>16 бо Він ще не сходив ні на кого з них; вони були тільки охрещені в ім'я Господа Ісуса.</p>
<p>17 Тоді поклали руки на них, і вони прийняли Духа Святого.</p>
<p>18 Коли ж Симон побачив, що через покладання рук апостолів дається Дух Святий, приніс їм гроші</p>
<p>19 і сказав: «Дайте і мені таку владу, щоб той, на кого я покладу руки, отримав Духа Святого».</p>
<p>20 Але Петро сказав йому: «Нехай срібло твоє буде з тобою на погибель, бо ти думав набути дар Божий за гроші!</p>
<p>21 Нема тобі в цім частки, ні долі, бо серце твоє не праве перед Богом.</p>
<p>22 Отже, покайся в цьому гріху твоєму і благай Бога, щоб відпустив Тобі намір серця твого!</p>
<p>23 Бо бачу тебе повного жовчі гіркої та в путах неправди».</p>
<p>24 А Симон сказав у відповідь: «Моліться за мене до Господа, щоб нічого з того, що ви сказали, не спіткало мене».</p>
<p>25 Вони ж, засвідчивши і звістивши Слово Господнє, повернулися до Єрусалиму і проповідували Євангеліє в багатьох селах Самарії.</p>
<p>26 А Филипові ангел Господній сказав: «Встань і йди на південь, на дорогу, яка з Єрусалиму в Газу спускається, на ту, яка пуста».</p>
<p>27 І він устав і пішов. І ось муж з Ефіопії, євнух, вельможа Кандакії, цариці ефіопської, який завідував усіма скарбами її і який приїжджав в Єрусалим на поклоніння,</p>
<p>28 вертався і, сидячи на колісниці своїй, читав пророка Ісайю.</p>
<p>29 А Дух сказав Филипові: «Підійди і пристань до цієї колісниці».</p>
<p>30 Филип же підбіг і почув, шо він читає пророка Ісайю і спитав: «Чи ти розумієш, що читаєш?»</p>
<p>31 А він сказав: «Як же можу розуміти, коли хто не навчить мене?» І попросив Филипа піднятися та сісти з ним.</p>
<p>32 А місце з Писання, яке він читав, було це: «Як вівцю на заколення ведено його, і як ягня перед тим, хто стриже його — безголосе, так і Він не відкрив уст Своїх;</p>
<p>33 у приниженні Його, суд Його відбувся, а про рід Його, хто розповість? Бо життя Його із землі забирається».</p>
<p>34 І сказав євнух Филипові: «Про кого говорить пророк? Про себе, чи про когось іншого?»</p>
<p>35 А Филип, почавши від цього Писання, благовістив йому про Ісуса.</p>
<p>36 І так, їдучи дорогою, приїхали вони до води. І євнух сказав: «Ось вода, що перешкоджає мені охреститися?»</p>
<p>37 А Филип сказав: «Якщо ти віруєш усім серцем, то можна». А він сказав у відповідь: «Вірую, що Ісус Христос є Син Божий!»</p>
<p>38 І звелів спинити колісницю, і вони обидва увійшли у воду, Филип і євнух, і він охрестив його.</p>
<p>39 А коли вони вийшли з води, Дух Господній підхопив Филипа, і євнух більше не бачив його, і поїхав далі дорогою своєю, радіючи.</p>
<p>40 А Филип опинився в Азоті, і, проходячи, проповідував Євангеліє по всіх містах, аж поки прийшов у Кесарію.</p>
<h4>Дiї 9</h4>
<p>1 А Савл, ще дихаючи погрозою і вбивством на учнів Господніх, прийшов до первосвященика,</p>
<p>2 і випросив у нього листи в Дамаск до синагог, щоб кого знайде з послідовників цього вчення, чоловіків і жінок, в'язати і приводити в Єрусалим.</p>
<p>3 І коли він ішов і наближався до Дамаску, раптом осяяло його світло з неба;</p>
<p>4 він упав на землю і почув голос, що говорив йому: «Савле, Савле, чому ти переслідуєш Мене?»</p>
<p>5 А він сказав: «Хто Ти, Господи?» Господь же каже! «Я — Ісус, Котрого ти переслідуєш. Трудно Тобі йти проти рожна!»</p>
<p>6 А він, тремтячи зі страху, запитав: «Господи, що повелиш мені робити?» А Господь йому сказав: «Встань та йди в місто, і буде сказано тобі, що маєш робити!»</p>
<p>7 А люди, які йшли з ним, стояли онімілі: бо чули голос, а нікого не бачили.</p>
<p>8 Савл підвівся з землі, і хоч мав відкриті очі, нікого не бачив; і повели його за руку, і привели в Дамаск.</p>
<p>9 І три дні він не бачив, не їв і не пив.</p>
<p>10 У Дамаску був один учень, на ім'я Ананій; і Господь сказав йому у видінні: «Ананію!» А він відповів: «Ось я, Господи!»</p>
<p>11 А Господь до нього: «Встань і йди на вулицю, яка зветься Прямою, і запитай в Іудиному домі тарсянина, на ім'я Савл; він тепер молиться.</p>
<p>12 Я показав йому у видінні мужа, на ім'я Ананій, котрий прийшов до нього і поклав на нього руку, щоб він прозрів».</p>
<p>13 Ананій відповів. «Господи, я чув від багатьох про цього чоловіка, як багато зла він учинив святим Твоїм в Єрусалимі.</p>
<p>14 І тут він має владу від первосвященика в'язати всіх, хто кличе ім'я Твоє».</p>
<p>15 Але Господь сказав йому: «Йди, бо він є вибрана посудина Моя, щоб сповіщати ім'я Моє перед народами і царями, і синами Ізраїля.</p>
<p>16 І Я покажу йому, скільки він має витерпіти за ім'я Моє».</p>
<p>17 І Ананій пішов і увійшов у дім; і поклавши руки на нього, сказав: «Брате Савле, Господь Ісус, Який явився тобі в дорозі, якою ти йшов, послав мене, щоб ти прозрів і сповнився Духом Святим».</p>
<p>18 І вмить немов би луска спала з очей його, і він прозрів; і, вставши, охрестився</p>
<p>19 і, прийнявши їжу, зміцнів. Савл перебув кілька днів з учнями в Дамаску.</p>
<p>20 І відразу почав проповідувати в синагогах про Ісуса, що Він є Син Божий.</p>
<p>21 І всі, що чули, дивувалися і говорили: «Хіба це не той, що в Єрусалимі переслідував тих, які визнавали це ім'я, та й сюди для того прийшов, щоб пов'язати їх і приводити до первосвящеників?»</p>
<p>22 А Савл усе більше і більше зміцнювався і непокоїв іудеїв, які жили в Дамаску, доводячи, що Цей є Христос.</p>
<p>23 Коли ж проминуло чимало часу, іудеї змовилися убити його.</p>
<p>24 Та їхня змова стала відома Савлові. А вони вартували день і ніч біля воріт, щоб убити його.</p>
<p>25 Але учні вночі спустили його по стіні в корзині.</p>
<p>26 Коли ж Савл прийшов до Єрусалиму, то намагався приєднатися до учнів, та всі боялися його, не вірячи, що він учень.</p>
<p>27 Тоді Варнава взяв його і привів до апостолів і розповів їм, як Савл бачив Господа в дорозі, і що говорив йому, і як в Дамаску він відважно проповідував в ім'я Ісуса.</p>
<p>28 І перебував він з ними в Єрусалимі, входив і виходив і сміливо проповідував в ім'я Господа Ісуса.</p>
<p>29 Він також розмовляв і змагався з елліністами, а вони намагалися вбити його.</p>
<p>30 Коли браття довідались про це, то відправили його в Кесарію і привели в Тарс.</p>
<p>31 Церкви ж по всій Іудеї, Галілеї і Самарії мали спокій, зміцнюючись і ходячи в страху Господнім, і, втішаючись від Святого Духа, зростали.</p>
<p>32 І сталося, як Петро обходив усіх, прийшов до святих, які жили в Лідді.</p>
<p>33 І там він знайшов одного чоловіка, на ім'я Еней, який пролежав у ліжку вісім років, бо був розслаблений.</p>
<p>34 І Петро сказав йому: «Енею, Ісус Христос зціляє тебе; встань з постелі твоєї!» І він вмить встав.</p>
<p>35 І всі мешканці в Лідді і Сароні бачили зцілення Енея і навернулися до Господа.</p>
<p>36 А в Йопії була одна учениця, на ім'я Тавіфа, що в перекладі означає Серна. Вона була сповнена добрих діл і творила багато милостині.</p>
<p>37 І сталося в ті дні, що вона занедужала і померла. Її обмили і поклали в горниці.</p>
<p>38 Так як Лідда знаходиться близько Йопії, то учні, почувши, що Петро там, послали до нього двох чоловіків просити його, щоб він незабарився прийти до них.</p>
<p>39 І Петро встав і пішов з ними. А коли він прийшов, провели його в горницю, де всі вдовиці оточили його, плачучи і показуючи сорочки і плаття, які Серна пошила для них, коли з ними була.</p>
<p>40 Петро вислав усіх і, ставши на коліна, помолився; тоді він звернувся до тіла і сказав: «Тавіфа, встань!» А вона відкрила очі свої і, побачивши Петра, сіла.</p>
<p>41 Він подав їй руку і підвів її і, покликавши святих і вдовиць, поставив її перед ними живою.</p>
<p>42 І це стало відомим по всій Йопії; і багато хто увірував у Господа.</p>
<p>43 І Петро гостював багато днів у Йопії в Симона шкіряника.</p>
<h4>Дiї 10</h4>
<p>1 Був один чоловік у Кесарії, на ім'я Корнилій, сотник полку, званого Італійським,</p>
<p>2 побожний і богобоязливий з усім домом своїм: творив людям багато милостині і завжди молився Богові.</p>
<p>3 Близько дев'ятої години дня, він бачив у видінні ясно ангела Божого, який прийшов до нього і сказав йому: «Корнилію!»</p>
<p>4 Він, поглянувши на нього, злякався і сказав: «Що, Господи?» А той відповів йому: «Твої молитви і твої милостині згадалися перед Богом.</p>
<p>5 Отже, пошли людей в Йопію і поклич Симона, званого Петром.</p>
<p>6 Він гостює в Симона шкіряника, дім якого біля моря. Він скаже тобі слова, якими спасешся ти і весь дім твій».</p>
<p>7 Коли ангел, який говорив з Корнилієм, відійшов, він покликав двох слуг своїх і побожного воїна з тих, які були при ньому,</p>
<p>8 і розповів їм все та й послав в Йопію.</p>
<p>9 Наступного дня, коли вони ще були в дорозі і наближались до міста, Петро вийшов на покрівлю дому помолитись, о годині шостій.</p>
<p>10 І він зголоднів і захотів їсти; коли ж йому приготовляли, найшов на нього транс;</p>
<p>11 і бачить він небо відкрите, і якусь посудину, наче велике полотно, прив'язане за чотири кінці, що опускалось на землю і сходить до нього.</p>
<p>12 У ній знаходились всякі земні чотириногі, і звірі, і плазуни і птахи небесні.</p>
<p>13 І був голос до нього: «Встань, Петре, заколи і їж!»</p>
<p>14 Але Петро сказав: «Ні, Господи, я ніколи не їв нічого скверного та нечистого!»</p>
<p>15 І голос до нього вдруге: «Що Бог очистив, не вважай того за нечисте».</p>
<p>16 І це сталося тричі; і посудина знову піднялася на небо.</p>
<p>17 Коли Петро в збентеженні думав, що мало б означати видіння, яке він бачив, ось посланці від Корнилія, розпитавши про дім Симона, стали перед ворітьми</p>
<p>18 і, гукнувши, запитали: «Чи Симон, названий Петром, тут гостює?»</p>
<p>19 Коли Петро роздумував над видінням, Дух сказав йому: «Ось три чоловіки шукають тебе.</p>
<p>20 Встань, зійди і піди з ними, без жодного сумніву, бо Я їх послав».</p>
<p>21 Петро зійшов до людей, присланих до нього Корнилієм, і сказав: «Ось я той, кого ви шукаєте. По якій справі ви прийшли?»</p>
<p>22 А вони сказали: «Сотник Корнилій, муж праведний та богобоязливий, про якого добре говорить увесь народ іудейський, був наставлений святим ангелом покликати тебе в дім свій і послухати слово від тебе».</p>
<p>23 Тоді він покликав і гостинно прийняв їх, а на другий день він устав і пішов з ними; також дехто з братів з Йопії пішли з ним.</p>
<p>24 Наступного дня вони прийшли в Кесарію. А Корнилій чекав їх, покликавши рідню і близьких друзів.</p>
<p>25 Коли ж Петро входив, Корнилій зустрів його, і поклонився, припавши до ніг його.</p>
<p>26 Та Петро підвів його, кажучи: «Встань, бо і я чоловік!»</p>
<p>27 І, розмовляючи з ним, увійшов у дім і знайшов багатьох зібраних,</p>
<p>28 і сказав їм: «Ви знаєте, що іудеєві заборонено знатися або зближатися з іноплемінником, але мені Бог відкрив, щоб я не вважав жодного чоловіка за негідного чи нечистого.</p>
<p>29 Тому я прийшов без вагання, як тільки був покликаний. Тож питаю, для чого ви покликали мене?»</p>
<p>30 А Корнилій сказав: «Четвертого дня аж до цієї години я постився, а о дев'ятій годині я молився в своїм домі; і ось, муж став переді мною в блискучій одежі</p>
<p>31 і сказав: 'Корнилію, твоя молитва почута, і милостині твої згадалися перед Богом.</p>
<p>32 Отже, пошли в Йопію і поклич Симона, званого Петром. Він гостює в домі Симона шкіряника біля моря; він прийде і скаже тобі'.</p>
<p>33 І я негайно по тебе послав, і ти добре зробив, що прийшов. Тепер ми всі стоїмо перед Богом, щоб вислухати все, що звелів сказати тобі Господь».</p>
<p>34 А Петро відкрив уста свої і сказав: «Поправді я пізнаю, що 'Бог не дивиться на особу',</p>
<p>35 але в кожному народі, хто боїться Його і чинить справедливість, той приємний Йому.</p>
<p>36 Він послав для синів Ізраїля слово, благовіствуючи мир через Ісуса Христа, Який є Господь всіх.</p>
<p>37 Ви знаєте про те, що сталося по всій Іудеї, почавши з Галілеї, після хрещення, яке проповідував Іоанн:</p>
<p>38 про Ісуса з Назарету, як Бог помазав Його Святим Духом і силою, Який ходив, чинячи добро і зціляючи всіх, кого поневолив диявол, бо Бог був з Ним.</p>
<p>39 І ми свідки всього, що Він зробив у країні Іудейській і в Єрусалимі, та вони Його вбили, повісивши на дереві.</p>
<p>40 Але Бог воскресив Його третього дня, і дав Йому являтися</p>
<p>41 не всьому народові, а свідкам, вибраним Богом наперед, нам, які їли і пили з Ним по воскресінні з мертвих.</p>
<p>42 І Він повелів нам проповідувати людям і свідчити, що Він є призначений Богом Суддя живих і мертвих.</p>
<p>43 Про Нього всі пророки свідчать, що всякий віруючий в Нього одержить прощення гріхів іменям Його».</p>
<p>44 Коли Петро ще говорив ці слова, Дух Святий зійшов на всіх, хто слухав слово.</p>
<p>45 А віруючі з обрізаних, які прийшли з Петром, дивувалися, що і на поган злився дар Духа Святого,</p>
<p>46 бо чули вони, як ті розмовляли мовами і величали Бога. Тоді Петро Сказав:</p>
<p>47 «Хто може відмовити хрещення у воді тим, хто прийняв Духа Святого, як і ми?»</p>
<p>48 І звелів їм охреститись в ім'я Ісуса Христа. Тоді вони просили його пробути з ними кілька днів.</p>
<h4>Дiї 11</h4>
<p>1 Апостоли і брати, які були в Іудеї, почули, що язичники також прийняли Слово Боже.</p>
<p>2 І коли Петро прийшов в Єрусалим, то з обрізаних дорікали йому,</p>
<p>3 кажучи: «Ти ходив до необрізаних і їв з ними?»</p>
<p>4 Але Петро почав оповідати їм по порядку, кажучи:</p>
<p>5 «Я був у місті Йопії і молився, і в натхненні бачив видіння: якась посудина, наче велике полотно, прив'язана за чотири кінці, спускалася з неба і наблизилась аж до мене.</p>
<p>6 Заглянувши в неї, я побачив чотириногих земних, звірів, плазунів і птахів небесних.</p>
<p>7 І почув я голос, який говорив мені: 'Встань, Петре, заколи і їж!'</p>
<p>8 Але я сказав: 'Ні, Господи, бо ніколи нічого скверного та нечистого не входило в уста мої!'</p>
<p>9 А голос відповів мені вдруге з неба: 'Що Бог очистив, не вважай того за нечисте'.</p>
<p>10 І це було тричі, і знов все піднялось на небо.</p>
<p>11 І ось, в ту саму мить три чоловіки, що були послані до мене з Кесарії, стали перед домом, де я був.</p>
<p>12 І Дух сказав мені йти з ними без всякого сумніву. І цих шість братів також пішли зі мною, і ми ввійшли в дім того чоловіка.</p>
<p>13 А він розповів нам, як він бачив ангела в домі своїм, який став і сказав йому: 'Пошли в Йопію людей і поклич Симона, званого Петром;</p>
<p>14 він скаже тобі слова, якими спасешся ти в весь дім твій'.</p>
<p>15 І коли я почав говорити, Дух Святий зійшов на них, як і на нас спочатку.</p>
<p>16 І я згадав слово Господнє, як Він сказав: 'Іоанн хрестив водою, ви ж будете охрещені Духом Святим'.</p>
<p>17 Отже, коли Бог дав їм такий дар, як і нам, котрі повірили в Господа Ісуса Христа, то хто я, щоб міг заперечити Богові?»</p>
<p>18 Почувши це, вони заспокоїлись і прославили Бога, говорячи: «Видно і язичникам Бог дав покаяння на життя!»</p>
<p>19 А ті, що були розсіяні через переслідування, яке сталося в зв'язку з Стефаном, прийшли аж до Фінікії, Кіпру й Антіохії, не проповідуючи слова нікому, крім іудеїв.</p>
<p>20 Але були між ними деякі мужі з Кіпру і Кірінеї, які прийшли в Антіохію, і вони промовляли до греків, проповідуючи Господа Ісуса.</p>
<p>21 І рука Господня була з ними, і велике число увірувало і навернулося до Господа.</p>
<p>22 І звістка про них дійшла до Церкви в Єрусалимі, і вони послали в Антіохію Варнаву.</p>
<p>23 Коли ж він прийшов і побачив благодать Божу, то зрадів і наставляв усіх, щоб щирим серцем трималися Господа.</p>
<p>24 Бо він був муж добрий, сповнений Духа Святого і віри; і багато народу приєдналося до Господа.</p>
<p>25 Потім Варнава пішов у Тарс шукати Савла. І, знайшовши його, привів в Антіохію.</p>
<p>26 І цілий рік вони збиралися в церкві і навчали багато народу. І учні в Антіохії стали вперше називатися християнами.</p>
<p>27 В ті дні прийшли пророки з Єрусалиму в Антіохію.</p>
<p>28 І один з них, на ім'я Агав, встав і звістив через Духа, що буде великий голод по всьому світу, який був у дні кесаря Клавдія.</p>
<p>29 Тоді учні ухвалили, щоб кожний з свого достатку послав допомогу братам, які живуть в Іудеї.</p>
<p>30 Що і зробили, пославши зібране до пресвітерів через Варнаву і Савла.</p>
<h4>Дiї 12</h4>
<p>1 В той час Ірод підняв руки на декотрих з Церкви, щоб переслідувати їх.</p>
<p>2 І мечем убив Якова, брата Іоаннового.</p>
<p>3 Побачивши, що це подобається іудеям, він узяв і Петра. Тоді були дні опрісноків.</p>
<p>4 І, схопивши його, посадив у в'язницю і передав чотирьом четвіркам воїнів стерегти його, маючи на увазі після Пасхи вивести його до народу.</p>
<p>5 Петра стерегли у в'язниці, а Церква ревно молилася за нього Богові.</p>
<p>6 Коли ж Ірод хотів вивести його, Петро спав у ту ніч між двома воїнами, закутий двома ланцюгами, і сторожа перед дверима стерегла в'язницю.</p>
<p>7 І ось ангел Господній став перед ним, і світло осяяло в'язницю. І, торкнувши Петра в бік, він збудив його і сказав: «Скоріш вставай!» І ланцюги спали з рук його.</p>
<p>8 Ангел сказав йому: «Підпережись і взуйся». І він зробив так. Потім говорить йому: «Одягни одежу твою і йди за мною!»</p>
<p>9 Він вийшов і пішов услід за ним, незнаючи, що роблене ангелом було в дійсності, бо думав, що бачить видіння.</p>
<p>10 Минувши першу і другу сторожу, вони прийшли до залізної брами, яка вела в місто, а вона сама відчинилася їм; вони вийшли і пройшли одну вулицю, і раптом ангела не стало з ним.</p>
<p>11 Коли Петро опам'ятався, то сказав: «Тепер я справді знаю, що Господь послав ангела Свого і вирвав мене з руки Ірода та від усього, чого сподівався народ іудейський».</p>
<p>12 А, зміркувавши, він прийшов до дому Марії, матері Іоанна, званого Марком, де багато віруючих зібралося і молилося.</p>
<p>13 Коли ж Петро постукав у хвіртку брами, вийшла відчинити служниця, на ім'я Рода.</p>
<p>14 І, пізнавши голос Петра, вона від радості не відчинила хвіртки, а вбігла і сказала, що Петро стоїть під дверима.</p>
<p>15 А ті сказали їй: «Чи ти при розумі?» Але вона запевняла, що так і є. Та вони говорили: «Це ангел його».</p>
<p>16 А Петро і далі стукав; коли ж відчинили йому, то побачили його і здивувалися.</p>
<p>17 Він же, кивнувши їм рукою, щоб мовчали, розповів їм, як Господь вивів його з в'язниці. І сказав: «Сповістіть про це Якова і братів». І вийшов та й пішов у інше місце.</p>
<p>18 Коли ж настав день, сталася велика тривога між воїнами з того, що сталося з Петром.</p>
<p>19 Ірод же, пошукавши його і, не знайшовши, засудив сторожу і велів покарати їх смертю. Потім він відправився з Іудеї в Кесарію і там перебував.</p>
<p>20 Ірод був розгніваний на мешканців Тиру і Сидону. І вони, змовившись, прийшли до нього і, схиливши на свій бік Власта, управляючого царським домом, просили миру, бо їхня країна годувалася з царських земель.</p>
<p>21 В призначений день Ірод одягнувся в царську одежу і сів на троні та й промовляв до них,</p>
<p>22 а народ вигукував: «Це голос Божий, а не людський!»</p>
<p>23 Та раптом ангел Господній уразив Ірода за те, що він не віддав слави Богові; і він помер, бо з'їли його черви.</p>
<p>24 А Слово Боже росло і поширювалося.</p>
<p>25 А Варнава і Савл повернулися з Єрусалима (в Антіохію), виконавши доручене їм, узявши з собою Іоанна, званого Марком.</p>
<h4>Дiї 13</h4>
<p>1 В Антіохії, в тамошній церкві були деякі пророки і вчителі: Варнава, Симеон, званий Нігер, Луцій з Кірінеї, Манаїл, вихований з Іродом тетрархом і Савл.</p>
<p>2 Коли вони служили Господеві і постили, Дух Святий сказав: 'Відділіть Мені Варнаву і Савла на діло, на яке Я покликав їх'.</p>
<p>3 Тоді вони, попостивши, помолились, поклали руки на них і відпустили.</p>
<p>4 Вони ж, бувши послані Духом Святим, прийшли в Селевкію, а звідти відпливли до Кіпру.</p>
<p>5 І коли вони були в Саламіні, то звіщали Слово Боже в синагогах іудейських. А Іоанн був з ними для послуг.</p>
<p>6 А коли перейшли весь острів, аж до Пафи, то знайшли одного ворожбита, лжепророка, іудеянина, на ім'я Варісуса.</p>
<p>7 Він був при консулі Сергії Павлі, чоловіку розумним. Той покликав Варнаву і Савла, бажаючи почути Слово Боже.</p>
<p>8 А Еліма ворожбит (так в перекладі ім'я його) противився їм і намагався відвернути проконсула від віри.</p>
<p>9 Але Савл, він же і Павло, сповнившись Духом Святим, поглянув на нього,</p>
<p>10 і сказав: «О ти, сповнений всякого лукавства і всякого зла, син диявола, ворог всякої праведності! Чи перестанеш ти збивати з прямих доріг Господніх?</p>
<p>11 І зараз ось рука Господня на тобі: ти станеш сліпим і не побачиш сонця до часу!» І зараз же обняв його морок і темрява, і він, тиняючись, шукав поводиря.</p>
<p>12 Тоді проконсул, побачивши, що сталося, увірував і дивувався вченню Господньому.</p>
<p>13 А Павло і ті, що були з ним, відпливли від Пафа і прибули в Пергію в Памфілії. А Іоанн відлучився від них і повернувся в Єрусалим.</p>
<p>14 Вони ж, пішовши з Пергії, прийшли в Антіохію в Пісідії. У суботу вони зайшли в синагогу і посідали.</p>
<p>15 Після читання Закону і Пророків, начальники синагоги послали до них, сказати: «Мужі-браття, якщо маєте слово повчання до народу, то скажіть!»</p>
<p>16 Павло встав і, давши знак рукою, сказав: «Мужі ізраїльські і всі, що боїтесь Бога, послухайте:</p>
<p>17 Бог народу цього вибрав батьків наших, і підніс цей народ в часи перебування в землі єгипетській, і рукою сильною вивів їх з неї,</p>
<p>18 і близько сорока років годував їх у пустині.</p>
<p>19 А, знищивши сім народів у землі ханаанській, розділив їм у спадщину землю їхню.</p>
<p>20 І після цього, близько чотирьохсот п'ятдесяти років давав їм суддів, аж до пророка Самуїла;</p>
<p>21 а потім просили вони царя, і Бог дав їм Саула, сина Кісового, мужа з коліна Веніаміна, який царював сорок років.</p>
<p>22 А, усунувши його, поставив їм Давида бути царем, про якого теж засвідчив, кажучи: 'Я знайшов мужа по серцю Моєму, Давида, сина Єсеєвого, який буде виконувати всю волю Мою'.</p>
<p>23 З його потомства Бог, згідно обітниці, дав Ізраїлеві Спасителя, Ісуса,</p>
<p>24 перед приходом Якого Іоанн перше проповідував хрещення на покаяння всьому народові ізраїльському.</p>
<p>25 А коли Іоанн завершив своє діло, він говорив: 'Я не Той, за кого мене вважаєте. Але ось за мною іде Той, Якому я недостойний розв'язати взуття на ногах'.</p>
<p>26 Мужі-браття, сини роду Авраамового, і ті з вами, що бояться Бога, вам послане слово спасіння цього.</p>
<p>27 Бо мешканці Єрусалиму і їхні начальники, не пізнавши Його і осудивши Його, здійснили слова пророчі, які читаються кожного суботнього дня.</p>
<p>28 І хоч вони не знайшли ніякої провини, гідної смерті, однак просили Пілата вбити Його.</p>
<p>29 Коли ж сповнилося все написане про Нього, то зняли з дерева і поклали Його в гроб.</p>
<p>30 Але Бог воскресив Його з мертвих;</p>
<p>31 і багато днів Він являвся тим, які вийшли з Ним з Галілеї в Єрусалим і які нині є свідками Його перед людьми.</p>
<p>32 І ми благовістимо вам, що обітницю, дану нашим батькам, Бог виконав нам, дітям їхнім, воскресивши Ісуса,</p>
<p>33 як написано в другім псалмі: 'Ти Мій Син, — нині Я родив Тебе'.</p>
<p>34 А що воскресив Його з мертвих, так що Він уже не вернеться в тління, про це сказав так: 'Я дам вам незмінні милості, що були обіцяні вірно Давиду'.</p>
<p>35 Тому й в іншому місці говорить: 'Не даси Святому Твоєму побачити тління'.</p>
<p>36 Бо Давид, що часу свого послужив волі Божій, спочив, і приєднався до батьків своїх, і побачив тління.</p>
<p>37 Але Той, Якого Бог воскресив з мертвих, не побачив тління.</p>
<p>38 Тож нехай буде відоме вам, мужі-браття, що заради Нього звіщається вам прощення гріхів.</p>
<p>39 І у всьому, в чому ви не могли оправдатися Законом Мойсея, виправдується Ним кожний віруючий.</p>
<p>40 Отже, стережіться, щоб не прийшло на вас те, що сказано в пророків:</p>
<p>41 'Дивіться, зневажники, подивуйтеся та зникніть, бо Я творю діло в дні ваші, діло, в яке ви не повірили б, коли б хто і розповів вам'».</p>
<p>42 Коли ж вони виходили з синагоги, то просили їх, щоб на другу суботу говорили їм ті самі слова.</p>
<p>43 Коли ж присутні розходилися, то багато з іудеїв і побожних навернених з язичників пішло за Павлом і Варнавою; вони ж розмовляли з ними і переконували їх перебувати в благодаті Божій.</p>
<p>44 А в наступну суботу, майже все місто зібралось слухати Слово Боже.</p>
<p>45 Коли ж іудеї побачили народ, сповнились заздрістю і почали суперечити словам Павла та богозневажати.</p>
<p>46 Тоді Павло і Варнава сміливо сказали: «Вам першим належало проповідувати Слово Боже, та коли ви Його відкидаєте і вважаєте самі себе недостойними життя вічного, то ось ми звертаємось до язичників.</p>
<p>47 Бо так Господь заповів нам: 'Я поставив Тебе світлом язичникам, щоб Ти був на спасіння аж до краю землі'».</p>
<p>48 А язичники, почувши це, раділи і прославляли Слово Господнє. І всі, що були призначені на життя вічне, увірували.</p>
<p>49 І Слово Господнє поширювалось по всій країні.</p>
<p>50 А іудеї підбурили побожних і поважних жінок та значних у місті, і вчинили переслідування на Павла і Варнаву та вигнали їх з своєї околиці.</p>
<p>51 Вони ж обтрусили порох з ніг своїх на них і пішли в Іконію.</p>
<p>52 А учні сповнялися радістю і Духа Святого.</p>
<h4>Дiї 14</h4>
<p>1 І сталося, що в Іконії вони ввійшли разом у синагогу іудейську і говорили так, що багато з іудеїв і еллінів увірували.</p>
<p>2 А невіручі іудеї підбурили і розлютили душі язичників на братів.</p>
<p>3 Однак вони пробули там досить часу, сміливо говорячи про Господа, Який засвідчив слово благодаті Своєї, чинивши знамення і чудеса руками їхніми.</p>
<p>4 Але в місті народ поділився: одні були на стороні іудеїв, а інші на стороні апостолів.</p>
<p>5 Коли кинулися язичники і іудеї, зі своїми старійшинами, щоб зневажити і побити їх камінням,</p>
<p>6 вони, довідавшись, відійшли в міста Лікаонії: Лістру і Дервію та в їхні околиці.</p>
<p>7 І там благовістили.</p>
<p>8 А в Лістрі сидів один чоловік слабий на ноги, кривий від утроби матері своєї, і ніколи не ходив.</p>
<p>9 Він слухав, що Павло говорив, який глянувши на нього і, побачивши, що він має віру бути зціленим,</p>
<p>10 сказав сильним голосом: «Тобі кажу в ім'я Господа Ісуса Христа: Встань прямо на ноги твої!» І він відразу скочив і почав ходити.</p>
<p>11 А люди, побачивши, що зробив Павло, піднесли голос свій, гукаючи по-лікаонському: «Боги в подобі людській зійшли до нас!»</p>
<p>12 І Варнаву вони назвали Зевсом, а Павла — Гермесом, бо він передував у слові.</p>
<p>13 А жрець Зевса, якого храм був перед містом, привів биків з вінками до воріт, і з народом хотів приносити жертву.</p>
<p>14 Та коли апостоли Варнава і Павло почули про це, то роздерли одежу свою, кинулись між народ та й закричали:</p>
<p>15 «Мужі, що це ви робите? Ми ж такі самі люди, як і ви; і благовістимо вам, щоб ви навернулись від цих марнот до Бога Живого, Який створив небо і землю, і море, і все, що в них;</p>
<p>16 Який у минулих поколіннях попустив усім народам ходити своїми дорогами.</p>
<p>17 Хоч і не переставав свідчити про Себе благодіянням, подаючи нам з неба дощі і врожайні часи, та сповнюючи їжею та радощами серця наші».</p>
<p>18 І, говорячи це, ледве переконали народ не приносити їм жертви.</p>
<p>19 Але прийшли туди іудеї з Антіохії і Іконії і, підбуривши народ, побили Павла камінням, і виволокли геть за місто, думаючи, що він помер.</p>
<p>20 Та коли учні зібрались біля нього, він встав і повернувся в місто. А наступного дня він пішов з Варнавою в Дервію.</p>
<p>21 Проповідавши Євангеліє цьому місту і придбавши багато учнів, вони вернулись в Лістру, в Іконію й Антіохію,</p>
<p>22 зміцнюючи душі учнів, вмовляючи їх перебувати у вірі і навчаючи, що багатьма скорботами належить нам увійти в Царство Боже.</p>
<p>23 Рукоположивши ж їм пресвітерів для кожної церкви, вони помолились з постом і передали їх Господеві, в Якого увірували.</p>
<p>24 І, перейшовши Пісідію, прийшли в Памфілію.</p>
<p>25 І, проповідавши слово Господнє в Пергії, вони пішли в Атталію,</p>
<p>26 а звідти відпливли в Антіохію, звідки були віддані благодаті Божій на діло, яке й виконали.</p>
<p>27 Прибувши, вони скликали церкву і розповіли все, що Бог зробив з ними, і як Він відкрив двері віри язичникам.</p>
<p>28 І пробули вони довший час з учнями.</p>
<h4>Дiї 15</h4>
<p>1 І прийшли деякі з Іудеї та навчали братів: «Якщо не обріжетесь за звичаєм Мойсеєвим, то не можете спастися».</p>
<p>2 Коли ж виникла незгода й чимала дискусія Павла та Варнави з ними, то постановили, щоб Павло і Варнава, та дехто інший з них, пішли в цій справі до апостолів і пресвітерів у Єрусалим.</p>
<p>3 Тож вони, послані церквою, проходили через Фінікію і Самарію, розповідаючи про навернення язичників. І робили велику радість усім браттям.</p>
<p>4 А коли вони прийшли в Єрусалим, то були прийняті церквою, апостолами та пресвітерами, і розповіли про все, що Бог зробив з ними і як відкрив двері віри язичникам.</p>
<p>5 Але деякі віруючі, які перед наверненням належали до фарисеїв, встали і сказали: «Треба обрізувати їх та наказати їм, щоб зберігали Закон Мойсеїв».</p>
<p>6 Апостоли та пресвітери зібралися, щоб розглянути цю справу.</p>
<p>7 Після тривалого обговорення, Петро встав і сказав їм: «Мужі-браття, ви знаєте, що від днів перших Бог вибрав мене між нами, щоб через мої уста язичники почули слово Євангелії і увірували.</p>
<p>8 І Серцевідець Бог засвідчив їм, давши їм Духа Святого, як і нам;</p>
<p>9 і не поклав ніякої різниці між нами і ними, очистивши серця їхні вірою.</p>
<p>10 Отож, чого тепер спокутуєте Бога, щоб покласти ярмо на шию учням, яке ні батьки наші, ні ми не змогли понести?</p>
<p>11 Але ми віримо, що спасемося благодаттю Господа Ісуса так само, як і вони».</p>
<p>12 І все зібрання замовкло; і слухали Варнаву та Павла, які розповідали про знамення і чудеса, зроблені Богом між язичниками через них.</p>
<p>13 Коли ж вони замовкли, озвався Яків, кажучи: «Мужі-браття, послухайте мене.</p>
<p>14 Симон розповів, як перше Бог зглянувся на язичників, щоб вибрати з них людей для себе.</p>
<p>15 І з цим згідні слова пророків, як і написано:</p>
<p>16 'Після цього Я знов вернуся і відбудую занепаду скінію Давида, і відбудую знову руїни її, і наново поставлю її,</p>
<p>17 щоб шукали Господа інші люди, і всі народи, серед яких звіститься ім'я Моє, говорить Господь, Який чинить все це.</p>
<p>18 Відомі Богові від віку всі діла Його'.</p>
<p>19 Тому я думаю, що не треба утрудняти язичників, які навертаються до Бога,</p>
<p>20 але написати їм, щоб вони утримувалися від оскверненого ідолами, від блуду, від задушеного та крові.</p>
<p>21.	Бо ж закон Мойсеїв з давніх давен в кожному місті проповідується і читається по синагогах кожної суботи».</p>
<p>22 Тоді апостоли і пресвітери з усією церквою постановили вибрати із свого середовища мужів і послати їх в Антіохію з Павлом і Варнавою, а саме: Іуду, званого Варсавою, і Силу, провідних мужів між братами,</p>
<p>23 написавши і вручивши їм таке: «Апостоли і пресвітери, і брати, — братам з язичників в Антіохії, Сірії і Кілікії: радуватися!</p>
<p>24 Так як ми чули, що деякі, що вийшли від нас, збентежили вас своїми словами і захитали душі ваші, кажучи, що ви мусите обрізуватись і дотримувати Закон, чого ми їм не доручали,</p>
<p>25 то ми, зібравшись, однодушно розсудили послати до вас вибраних мужів, з улюбленими нашими Варнавою і Павлом,</p>
<p>26 людьми, які душі свої віддали за ім'я Господа нашого Ісуса Христа.</p>
<p>27 Отже, ми послали Іуду та Силу, які пояснять вам те саме і словами.</p>
<p>28 Бо бажано Духу Святому і нам не накладати на вас ніякого тягаря, крім цього необхідного:</p>
<p>29 утримуватися від ідоложертівного, від крові, і задушенини та від блуду. Додержуючись цього, зробите добре. Будьте здорові!»</p>
<p>30 Посланці ж прийшли в Антіохію і, зібравши народ, вручили листа.</p>
<p>31 Вони ж, прочитавши, зраділи повчанню.</p>
<p>32 А Іуда і Сила, бувши самі пророками, підбадьорювали братів щедрими словами і зміцнювали їх.</p>
<p>33 Пробувши там якийсь час, вони були відпущені братами з миром до апостолів.</p>
<p>34 Але Сила захотів залишитися там, а Іуда повернувся до Єрусалима.</p>
<p>35 Павло з Варнавою залишилися в Антіохї, навчали та благовістили Слово Господнє разом з багатьма іншими.</p>
<p>36 По кількох днях Павло сказав Варнаві: «Ходімо знов і відвідаємо наших братів у кожному місті, де ми звіщали Слово Господнє, як вони живуть.</p>
<p>37 Варнава хотів узяти з собою Іоанна, званого Марком.</p>
<p>38 Але Павло вважав краще не брати з собою того, хто відлучився від них у Памфілії і не пішов з ними на діло, на яке їх послали.</p>
<p>39 І виникла незгода, й розлучились вони між собою; Варнава взяв Марка з собою і відплив до Кіпру.</p>
<p>40 А Павло вибрав Силу і пішов, будучи доручений братами благодаті Божій.</p>
<p>41 І переходив через Сірію і Кілікію, зміцнюючи церкви.</p>
<h4>Дiї 16</h4>
<p>1 І прийшов він в Дервію і Лістру. А був там один учень, на ім'я Тимофій, якого мати була іудеянка, що увірувала, а батько геллін.</p>
<p>2 Про нього добре свідчили брати, які були в Лістрі та Іконії.</p>
<p>3 Павло захотів взяти його з собою; і, взявши, обрізав його заради іудеїв, які були в тих місцях, бо всі знали, що батько його Геллін.</p>
<p>4 Проходячи по містах, вони передавали вірним додержуватися постанов, які ухвалили апостоли і пресвітери в Єрусалимі.</p>
<p>5 А церкви зміцнювалися у вірі і зростали числом щодня.</p>
<p>6 А коли вони пройшли Фригію і Галатію, Дух Святий не звелів їм проповідувати слово в Асії.</p>
<p>7 Дійшовши ж до Місії, поривалися йти у Віфінію, але Дух не допустив їх.</p>
<p>8 І проминувши Місію, вони прийшли в Троаду.</p>
<p>9 І було Павлові вночі видіння: якийсь чоловік з Македонії стояв перед ним і благав його, кажучи: «Прийди в Македонію і допоможи нам».</p>
<p>10 Після цього видіння, ми вирішили іти в Македонію, зрозумівши, що це Господь кличе нас благовістити їм.</p>
<p>11 Тож відпливши з Троади, ми прибули в Самофракію, а другого дня в Неаполь,</p>
<p>12 а звідти в Филипи: це перше місто в тій частині Македонії; і ми пробули в цьому місті кілька днів.</p>
<p>13 А в суботній день ми вийшли за місто над річку, де за звичаєм, було місце молитви; і сівши, розмовляли з зібраними там жінками.</p>
<p>14 І одна жінка, на ім'я Лідія, що торгувала кармазином, з міста Тіятір, яка шанувала Бога, слухала нас, а Господь відкрив їй серце слухати уважно те, що говорив Павло.</p>
<p>15 І коли вона охрестилась і родина її, то просила нас, кажучи: «Якщо ви признали мене вірною Господеві, то зайдіть в дім мій і живіть у мене». І переконала нас.</p>
<p>16 Сталося ж, як ми йшли на місце молитви, нас зустріла одна служниця, що мала духа віщунського, і ворожбитством давала великий прибуток господарям своїм.</p>
<p>17 Вона, йдучи слідом за Павлом і за нами, кричала, кажучи: «Ці люди — раби Всевишнього Бога, які звіщають вам дорогу спасіння!»</p>
<p>18 І це вона робила багато днів. Тоді Павло обурився і, обернувшись, сказав духові: «Наказую тобі в ім'я Ісуса Христа, — вийди з неї!» І в ту ж мить дух вийшов.</p>
<p>19 Коли господарі її побачили, що надія на їх прибуток пропала, схопили Павла і Силу і потягли їх на майдан до старійшин.</p>
<p>20 І коли привели їх до старійшин, то сказали: «Ці люди, іудеї, бунтують наше місто,</p>
<p>21 і навчають звичаїв, які не годиться нам, римлянам, приймати, ані виконувати».</p>
<p>22 Народ же повстав проти них, а начальники здерли одяг з них і наказали бити їх різками.</p>
<p>23 І, завдавши їм багато ударів, вкинули їх у в'язницю, наказавши в'язничному сторожеві пильно стерегти їх.</p>
<p>24 Він же, одержавши такий наказ, вкинув їх у внутрішню в'язницю, а ноги їх забив у колоду.</p>
<p>25 Опівночі Павло і Сила молились і співали хвалу Богові, а в'язні слухали їх.</p>
<p>26 Раптом стався великий землетрус, так що основа в'язниці захиталась, повідчинялись всі двері в'язничні, і кайдани з усіх поспадали.</p>
<p>27 А коли в'язничний сторож прокинувся від сну і побачив, що двері в'язниці відчинені, то вихопив меч і хотів убити себе, бо думав, що в'язні повтікали.</p>
<p>28 Але Павло скрикнув сильним голосом, кажучи: «Не роби собі ніякого зла, бо ми всі тут!»</p>
<p>29 А він, попросивши світла, вбіг і в тремтінні припав до Павла і Сили;</p>
<p>30 і вивів їх звідти і сказав: «Добродії, що робити мені, щоб спастися?»</p>
<p>31 Вони ж сказали: «Віруй у Господа Ісуса Христа, і спасешся ти і дім твій!»</p>
<p>32 І проповідували йому слово Господнє, і всім, хто був у домі його.</p>
<p>33 В'язничний сторож узяв їх тієї ж години ночі, обмив їхні рани і негайно охрестився він сам і всі домашні його.</p>
<p>34 І привів їх у дім свій, запропонував їм їжу, і дуже радів з усім домом своїм, що увірував у Бога.</p>
<p>35 Коли ж настав день, то начальники прислали слуг сказати: «Відпусти тих людей».</p>
<p>36 В'язничний сторож сказав це Павлові: «Начальники прислали, щоб відпустити вас. Отже, виходьте і йдіть собі з миром!»</p>
<p>37 Але Павло сказав їм: «Нас, римських громадян, без суду прилюдно били і вкинули у в'язницю, а тепер таємно випускаєте нас? Ні! Нехай самі прийдуть і виведуть нас!»	</p>
<p>38 І слуги донесли ці слова начальникам, а ті налякалися, коли почули, що вони римляни;</p>
<p>39 і прийшли, і перепросили їх та, вивівши, благали йти з міста.</p>
<p>40 Вийшовши з в'язниці, Павло і Сила повернулися до Лідії, і побачившись з братами, повчали їх та й пішли.</p>
<h4>Дiї 17</h4>
<p>1 Перейшовши Амфіполь і Аполлонію, вони прийшли до Солуня, де була іудейська синагога.</p>
<p>2 Павло, за звичаєм своїм, пішов до них і три суботи навчав їх з Писання,</p>
<p>3 відкриваючи і вияснюючи, що належало Христу постраждати і воскреснути з мертвих, і що «Цей Ісус, Якого я вам проповідую, є Христос!»</p>
<p>4 І декотрі з них увірували і приєднались до Павла і Сили, як із побожних гелленів велике число, так і чимало із знатних жінок.</p>
<p>5 А іудеї, які не увірували, запалившись заздрістю і назбиравши деяких злих людей на майдані, зібрались юрбою та й бунтували місто; і напали на дім Ясона та й намагалися вивести їх до народу.</p>
<p>6 І не знайшовши їх, потягли Ясона і декотрих братів до міських начальників, викрикуючи: «Ці світ збаламутили, вони прийшли і сюди,</p>
<p>7 а Ясон прийняв їх; і всі вони діють проти наказів кесаря, кажучи, що є інший цар, Ісус!»</p>
<p>8 Народ і начальники міста, які слухали це, стривожилися.</p>
<p>9 Та отримавши запевнення від Ясона й інших, відпустили їх.</p>
<p>10 І брати негайно вночі відіслали Павла і Силу у Верію. Прийшовши туди, вони увійшли в синагогу Іудейську.</p>
<p>11 Вірійці були розсудливіші солунян: вони прийняли слово зі щирістю, досліджуючи Писання щоденно, чи точно це так.</p>
<p>12 І багато з них увірувало; також чимало з геллінських поважних жінок і багато чоловіків.</p>
<p>13 Та коли солунянські іудеї довідалися, що Слово Боже було проповідуване Павлом у Верії, то прийшли і туди, і там підбурювали та бунтували народ.</p>
<p>14 Тоді брати негайно відпустили Павла, який ішов немов би до моря, а Сила і Тимофій залишилися там.</p>
<p>15 А ті, що супроводжували Павла, провели його аж до Афін. А самі вернулись до Верії з проханням до Сили і Тимофія, щоб вони негайно прибули до нього.</p>
<p>16 Чекаючи їх в Афінах, Павло обурився, побачивши це місто повне ідолів.</p>
<p>17 І розмовляв він у синагозі з іудеями і тими, які шанують Бога і кого він зустрічав щоденно на майдані.</p>
<p>18 Дехто з філософів епікурейців та стоїків сперечався з ним; і одні говорили: «Що хоче сказати цей пустомов?» А інші: «Здається, що він проповідує чужих богів». Бо він звіщав їм про Ісуса і воскресіння.</p>
<p>19 І, взявши його, привели в ареопаг та й сказали: «Чи можемо знати, що це за нове вчення, яке ти проповідуєш?</p>
<p>20 Бо щось дивовижне вкладаєш ти в наші вуха. Тому хочемо знати, що це таке?»</p>
<p>21 Афіняни ж та захожі чужинці ні в чому так охоче не проводили час, як говорити або слухати про щось нове.</p>
<p>22 А Павло став посередині ареопагу і сказав: «Мужі-афіняни, зі всього я бачу, що ви є особливо побожні!</p>
<p>23 Так, проходячи і оглядаючи святині ваші, я знайшов і жертовник, на якому написано: 'Невідомому Богові'. Саме Цього, Котрого ви, не знаючи шануєте, Того я проповідую вам.</p>
<p>24 Бог, Який створив світ і все, що в ньому; будучи Господом неба і землі, Він живе не в храмах рукотворних;</p>
<p>25 і не вимагає служіння рук людських, ніби в чомусь маючи потребу, тому що Сам дає всьому життя і дихання і все.</p>
<p>26 З однієї крові Він створив весь рід людський для життя по всій землі, призначивши їм наперед часи і межі їхнього проживання.</p>
<p>27 Щоб вони шукали Бога чи не відчують Його і не знайдуть, хоч Він недалеко від кожного з нас; </p>
<p>28 бо Ним ми живемо, рухаємось і існуємо, як і деякі з ваших поетів казали: 'Ми Його і рід'.</p>
<p>29 Отож, бувши родом Божим, ми не повинні думати, що Божество подібне до золота, або срібла, або каменя, що приймає образ від мистецтва та домисла людського.</p>
<p>30 Та залишаючи часи невідання, Бог тепер наказує всім людям всюди покаятися;</p>
<p>31 бо Він призначив день, в який буде судити увесь світ справедливо, через Мужа, Якого наперед призначив, давши всім запевнення, воскресивши Його з мертвих».</p>
<p>32 Як почули вони про воскресіння мертвих, то одні стали насміхатися, а інші казали: «Послухаєм тебе про це іншим разом!»</p>
<p>33 І так Павло вийшов від них.</p>
<p>34 А деякі мужі пристали до нього й увірували; серед них був Діонісій, Ареопагіт, і жінка, на ім'я Дамара, та інші з ними.</p>
<h4>Дiї 18</h4>
<p>1 Після цього Павло, залишивши Афіни, прийшов у Корінф.</p>
<p>2 І знайшов одного іудея, на ім'я Акілу, родом з Понту, який прибув недавно з Італії, з жінкою своєю Пріскіллою, тому що Клавдій наказав усім євреям покинути Рим. І прийшов до них.</p>
<p>3 І, за однорідністю ремесла, залишився у них і працював; а ремеслом їхнім було робити намети.</p>
<p>4 А щосуботи говорив у синагозі, переконуючи іудеїв і гелленів.</p>
<p>5 Коли ж Сила і Тимофій прийшли з Македонії, Павло, спонукуваний Духом, свідчив іудеям, що Ісус є Христос.</p>
<p>6 Як вони противились та богозневажали, він обтрусив одежу свою і сказав їм: «Кров ваша — на голови ваші! Я чистий! Віднині іду до язичників!»</p>
<p>7 І пішов звідти, і прийшов до одного, на ім'я Іуста, який шанував Бога, дім якого був біля синагоги.</p>
<p>8 А Крисп, начальник синагоги, увірував у Господа з усім домом своїм. І багато корінфян, почувши, увірували і охрестилися.</p>
<p>9 А Господь сказав Павлові в нічнім видінні: «Не бійся, але говори і не мовчи;</p>
<p>10 Я з тобою, і ніхто не вчинить тобі зла, тому що в Мене багато людей у місті цьому».</p>
<p>11 І він зостався там рік і шість місяців, навчаючи їх Слова Божого.</p>
<p>12 А коли Галліон був проконсулом в Ахаії, іудеї однодушно повстали проти Павла і привели його до суду,</p>
<p>13 кажучи: «Він наставляє людей шанувати Бога не за Законом».</p>
<p>14 Коли ж Павло хотів говорити, Галліон сказав іудеям: «Іудеї, коли б сталася яка кривда або злий вчинок, то я вислухав би вас справедливо,</p>
<p>15 але, коли йде суперечка про вчення, імена та про Закон ваш, то розберіться самі, — я суддею цього бути не хочу».</p>
<p>16 І вигнав їх із суду.</p>
<p>17 Тоді всі схопили Сосфена, начальника синагоги, і били його перед судом. Галліон же зовсім не турбувався про те.</p>
<p>18 Павло, пробувши ще чимало днів, попрощався з братами і відплив у Сірію, а з ним Пріскілла і Акіла; і обстригши голову в Кенхреях, згідно обітниці.</p>
<p>19 Прибувши в Ефес, залишив їх там, а сам пішов у синагогу переконувати Іудеїв.</p>
<p>20 Коли ж вони просили його залишатися з ними довше, він не погодився.</p>
<p>21 І попрощався з ними, кажучи: «Мені неодмінно треба провести в Єрусалимі свято, що наближається. До вас же повернуся знов, коли буде воля Божа». І відплив з Ефесу.</p>
<p>22 А прибувши в Кесарію, він прийшов і привітав церкву, а потім відправився в Антіохію.</p>
<p>23 І пробувши там деякий час, вийшов і переходив з місця на місце по всій Галатії і Фрігії, зміцнюючи всіх учнів.</p>
<p>24 Один іудей, на ім'я Аполлос, родом з Олександрії, красномовний і знавець Писання, прийшов в Ефес.</p>
<p>25 Він був наставлений в початках на шлях Господній і, палаючи духом, говорив та навчав правильно про Господа, знаючи тільки хрещення Іоаннове.</p>
<p>26 Він почав сміливо промовляти в синагозі. Але коли Акіла і Пріскілла почули його, то прийняли його до себе і розповіли йому докладніше про дорогу Господню.</p>
<p>27 А коли він виявив бажання йти в Ахаію, то брати написали тамошнім учням, щоб вони прийняли його. І, прийшовши туди, багато допомагав благодаттю тим, хто увірував.</p>
<p>28 Бо він сильно переконував іудеїв прилюдно, доводячи з Писання, що Ісус є Христос.</p>
<h4>Дiї 19</h4>
<p>1 Під час перебування Аполлоса в Корінфі, Павло, пройшовши через верхні країни, прийшов в Ефес і, знайшовши там деяких учнів,</p>
<p>2 спитав їх: «Чи ви прийняли Духа Святого, як увірували?» А ті відповіли йому: «Ми навіть і не чули про Духа Святого!»</p>
<p>3 А він спитав: «У що ж ви хрестилися?» Вони відповіли: «В Іоаннове хрещення».</p>
<p>4 А Павло сказав: «Іоанн хрестив хрещенням покаяння, кажучи людям, щоб вірили в Грядучого після нього, тобто в Ісуса».</p>
<p>5 Почувши це, вони охрестились в ім'я Господа Ісуса.</p>
<p>6 Коли ж Павло поклав руки на них, Дух Святий зійшов на них, і вони заговорили мовами і пророкували.</p>
<p>7 А було їх усіх біля дванадцяти чоловік.</p>
<p>8 Увійшовши в синагогу, Павло відважно проповідував три місяці, говорячи та переконуючи про Царство Боже.</p>
<p>9 Коли ж деякі розлютилися і не вірили, принародно злословлячи дорогу Господню, то він залишив їх. І, відділивши учнів, він навчав щоденно в школі одного Тирана.</p>
<p>10 Це продовжувалось майже два роки, так що всі мешканці Асії чули слово про Господа Ісуса, іудеї і гелліни.</p>
<p>11 І Бог творив немало чудес руками Павла.</p>
<p>12 Так що на хворих клали хустки і пояси з тіла його, і вони зцілялися від хвороби, а нечисті духи виходили з них.</p>
<p>13 Навіть деякі з мандрівних іудейських ворожбитів почали закликати ім'ям Господа Ісуса тих, що мали нечистих духів, кажучи: «Закликаємо вас Ісусом, Якого Павло проповідує!»</p>
<p>14 Це робили сім синів якогось Скеви, іудейського первосвященика.</p>
<p>15 Та злий дух відповів їм, кажучи: «Ісуса я знаю, і Павло мені відомий, а ви хто такі?»</p>
<p>16 І чоловік, в якому був злий дух, накинувся на них, так що вони втекли з того дому голі і поранені.</p>
<p>17 Це стало відоме всім іудеям і гелленам, які жили в Ефесі; і страх напав на всіх них, а ім'я Господа Ісуса звеличалося.</p>
<p>18 Багато з тих, що увірували, приходили, визнаючи і відкриваючи діла свої.</p>
<p>19 А багато з тих, що займалися чарами, позносили книги і спалили перед усіма; і підраховано ціну їх і виявилося їх на п'ятдесят тисяч драхм.</p>
<p>20 Так могутньо росло та укріплялося Слово Господнє.</p>
<p>21 Коли ж це скінчилося, Павло задумав, пройшовши Македонію і Ахаію, йти до Єрусалиму, сказавши: «Як побуду там, то мушу побачити і Рим».</p>
<p>22 І послав у Македонію двох з тих, що служили йому, Тимофія і Ераста, а сам залишився в Асії на деякий час.</p>
<p>23 У той час стався чималий заколот проти дороги Господньої.</p>
<p>24 Бо один золотар, на ім'я Дмитро, який робив срібні храми Артеміди і давав чималий заробіток ремісникам,</p>
<p>25 яких він зібрав, разом з іншими подібними працівниками, і сказав: «Мужі, ви знаєте, що з цього ремесла ми маємо наш добробут;</p>
<p>26 проте ви бачите і чуєте, що не тільки в Ефесі, але майже по всій Асії, цей Павло переконав і відвернув багато народу, кажучи, що то не боги, які зроблені людськими руками.</p>
<p>27 Це загрожує нам тим, що не тільки наше ремесло прийде в занепад, але й храм великої богині Артеміди зневажиться, і буде позбавлена величі та, яку шанує вся Асія і цілий світ».</p>
<p>28 Вислухавши це і сповнившись люттю, почали кричати, кажучи: «Велика є Артеміда Ефеська!»</p>
<p>29 І все місто наповнилось заколотом; і всі вони кинулися до театру, схопивши Гая і Арістарха, македонян, супутників Павлових.</p>
<p>30 Коли ж Павло хотів появитися перед народом, то учні не пустили його.</p>
<p>31 Також деякі з асійських начальників, бувши його приятелями, послали до нього і просили не з'являтися на видовищі.</p>
<p>32 А тим часом одні кричали одне, а інші — друге, бо зборище було бурхливе, а більшість навіть не знала, для чого вони зібралися.</p>
<p>33 І взяли з народу Олександра, бо іудеї висунули його наперед. Подавши знак рукою, Олександр хотів говорити до народу.</p>
<p>34 Довідавшись, що він іудей, всі в один голос, близько двох годин, кричали: «Велика є Артеміда Ефеська!»</p>
<p>35 Охоронець порядку, втихомиривши народ, сказав: «Мужі ефеські! Який чоловік не знає, що місто Ефес — служитель великої богині Артеміди і Діопета?</p>
<p>36 Якщо цього не можна заперечувати, то вам треба бути спокійними і не робити нічого необачно.</p>
<p>37 Ви привели цих людей, які ні храму не обікрали, ані не зневажили нашої богині.</p>
<p>38 Якщо ж Дмитро і ремісники його мають скаргу на когось, то є суди і є проконсули; нехай оскаржують один одного;</p>
<p>39 але коли ви домагаєтесь чогось іншого, то це вирішиться на законних зборах.</p>
<p>40 Бо нам грозить небезпека, бути звинуваченими за сьогоднішнє заворушення; оскільки нема ніякої причини, якою ми могли б виправдати це зборище».</p>
<p>41 І, сказавши це, він розпустив збори.</p>
<h4>Дiї 20</h4>
<p>1 Коли ж заколот стих, Павло покликав учнів, і давши їм наставлення та попрощавшись з ними, вийшов і пішов у Македонію.</p>
<p>2 Перейшовши ті місця, та підбадьоривши щедрими настановами, прийшов до Геллади.</p>
<p>3 Там він пробув там три місяці. Коли він мав відпливти в Сірію, то іудеї вчинили змову проти нього, і тому він вирішив вертатись через Македонію.</p>
<p>4 Разом з ним пішов Сопатер, син Пірра, з Верії, Арістарх і Секунд з Солуня, Гай з Дербії і Тимофій, та Тихик і Трохим з Асії.</p>
<p>5 Вони пішли наперед і очікували нас у Троаді.</p>
<p>6 Ми ж відпливли після днів Опрісноків з Филип і днів за п'ять прибули в Троаду, де провели сім днів.</p>
<p>7 А першого дня в тижні, коли учні зібралися для ламання хліба, Павло, маючи намір ранком наступного дня вирушити в дорогу, промовляв до них і продовжив слово до півночі.</p>
<p>8 У горниці, де ми зібрались, було багато світильників.</p>
<p>9 І там сидів на вікні один юнак, на ім'я Євтих, і обгорнув його глибокий сон, бо Павло говорив довго, і він сонний похилився і впав додолу з третього поверху, — і підняли його мертвим.</p>
<p>10 А Павло, зійшовши, припав до нього і, обнявши його, сказав: «Не тривожтесь, бо душа його в ньому!»</p>
<p>11 І, вернувшись, він переломив хліб і спожив, і бесідував з ними ще довго, аж до світанку, потім пішов у дорогу.</p>
<p>12 А юнака привели живого, і втішились безмірно.</p>
<p>13 А ми пішли наперед до корабля та попливли в Асс, щоб звідти взяти Павла, бо він так звелів, сам бажаючи йти пішки.</p>
<p>14 Коли ж він зустрівся з нами в Ассі, ми взяли його і прибули в Мітілену.</p>
<p>15 І відпливши звідти, ми наступного дня зупинилися напроти Хіосу, а другого припливли до Самосу, і побувши в Трогілії, наступного дня прибули до Міліту.</p>
<p>16 Павло рішив минути Ефес, щоб не забаритись в Асії, а поспішав, якщо було б можливо, щоб бути в Єрусалимі в день П'ятидесятниці.</p>
<p>17 З Міліту він послав в Ефес і прикликав пресвітерів церкви.</p>
<p>18 І коли вони прийшли до нього, він сказав їм: «Ви знаєте, що я з першого дня, як прийшов в Асію, весь час перебував з вами,</p>
<p>19 служачи Господеві з усією покорою і рясними слізьми серед спокус, які я зазнав через підступи Іудеїв;</p>
<p>20 і що я не пропустив нічого корисного для вас, а навчав вас прилюдно і по домах,</p>
<p>21 проповідуючи іудеям і гелленам покаяння перед Богом та віру в нашого Господа Ісуса Христа.</p>
<p>22 І ось нині, побуджений Духом, іду в Єрусалим, не знаючи, що зустріне мене там;</p>
<p>23 тільки Дух Святий свідчить в кожному місті, кажучи, що кайдани та муки чекають мене.</p>
<p>24 Але я ні про що не турбуюсь і своє життя не вважаю для себе цінним, аби тільки з радістю закінчити дорогу свою і служіння, яке я прийняв від Господа Ісуса, проповідувати Євангеліє благодаті Божої.</p>
<p>25 І ось я знаю тепер, що всі ви, між якими я ходив і проповідував Царство Боже, більше не побачите мене.</p>
<p>26 Тому свідчу вам сьогодні, що я чистий від крові всіх,</p>
<p>27 бо я не ухилявся сповіщати вам усю волю Божу.</p>
<p>28 Пильнуйте себе і всю отару, над якою Дух Святий поставив вас єпископами пасти Церкву Господа і Бога, яку Він придбав Своєю кров'ю.</p>
<p>29 Бо я знаю, що по моїм відході, увійдуть між вас вовки люті, які отари щадити не будуть,</p>
<p>30 І навіть серед вас самих повстануть люди, які будуть говорити неправдиве, щоб повести учнів за собою.</p>
<p>31 Тому пильнуйте, пам'ятаючи, що я три роки безперестанку, день і ніч, навчав вас зі слізьми.</p>
<p>32 А тепер, брати, я передаю вас Богові і слову благодаті Його, Який має силу будувати більше та дати вам спадщину між усіма освяченими.</p>
<p>33 Ні срібла, ні золота, ні одежі я не домагався ні від кого.</p>
<p>34 Ви самі знаєте, що ці мої руки послужили потребам моїм та тих, хто був зі мною.</p>
<p>35 У всьому я показав вам, що так працюючи, ви можете подати поміч слабим та пам'ятати слова Господа Ісуса, які Він Сам сказав: 'Блаженніше давати, ніж брати!'»</p>
<p>36 Сказавши це, він упав на коліна і помолився з ними всіма.</p>
<p>37 І знявсь серед них плач великий, і припадали вони на шию Павлові, і цілували його;</p>
<p>38 сумуючи найбільше з-за слова, яке він сказав, що вже більше не побачать обличчя його. І вони провели його до корабля.</p>
<h4>Дiї 21</h4>
<p>1 Коли ми розлучилися з ними і відпливли, то негайно прибули в Кос, а на другий день в Родос, а звідти в Патару.</p>
<p>2 І, знайшовши корабель, який плив у Фінікію, ми сіли і попливли.</p>
<p>3 Побачивши Кіпр, ми повернули на південь і попливли в Сірію та й причалили в Тирі, бо там корабель треба було розвантажити.</p>
<p>4 І, знайшовши учнів, пробули там сім днів. Вони з натхнення Духа говорили Павлові, щоб він не йшов до Єрусалиму.</p>
<p>5 І як дні перебування скінчилися, ми вийшли і пішли, а вони всі з жінками і дітьми проводжали нас аж за місто; і, впавши на коліна на березі, ми помолилися.</p>
<p>6 Попрощавшись один з одним, ми сіли на корабель, а вони повернулись додому.</p>
<p>7 Ми продовжували нашу морську подорож і з Тиру прибули в Птолемаїду, де, привітавши братів, перебули з ними один день.</p>
<p>8 Наступного дня ми вибрались в дорогу і прибули в Кесарію. І тут перебували в домі євангеліста Пилипа, одного з сімох.</p>
<p>9 Він мав чотири дочки-дівиці, які пророкували.</p>
<p>10 І коли ми перебули там багато днів, прийшов з Іудеї один пророк, на ім'я Агав,</p>
<p>11 і, прийшовши до нас, узяв пояс Павлів, зв'язав собі руки і ноги і сказав: «Так говорить Дух Святий: отак іудеї в Єрусалимі зв'яжуть того, чий є цей пояс, і видадуть його в руки язичників».</p>
<p>12 Коли ми почули це, то ми і тамошні почали просити, щоб не йшов в Єрусалим.</p>
<p>13 Тоді Павло відповів: «Що ви робите? Чого ви плачем своїм розриваєте серце моє? Бо я готовий не тільки бути зв'язаним, але й померти в Єрусалимі за ім'я Господа Ісуса!»</p>
<p>14 Коли ми не змогли переконати його, то замовкли і сказали: «Нехай буде воля Господня!»</p>
<p>15 Після цих днів, приготувавшись, ми пішли в Єрусалим.</p>
<p>16 З нами пішли деякі учні з Кесарії і привели нас до одного Мнасона з Кіпру, давнього учня, в якого ми мали зупинитися.</p>
<p>17 А коли ми прийшли в Єрусалим, брати привітно прийняли нас.</p>
<p>18 На другий день Павло прийшов з нами до Якова; прийшли і всі пресвітери.</p>
<p>19 Привітавши їх, він розповів їм докладно все, що Бог створив між язичниками через його служіння.</p>
<p>20 Як вони почули про це, то славили Бога і сказали йому: «Бачиш, брате, скільки тисяч іудеїв увірували, а вони всі ревнителі закону.</p>
<p>21 І вони чули про тебе, що ти навчаєш усіх іудеїв, які живуть поміж язичниками, відступництву від Мойсея, говорячи, щоб вони не обрізували дітей та не тримались звичаїв.</p>
<p>22 Що ж тепер? Люди зберуться напевно, бо почують, що ти прийшов.</p>
<p>23 Зроби тоді те, що ми тобі кажемо: є в нас чотири чоловіки, які зв'язані обітницею.</p>
<p>24 Візьми їх і очисться з ними, і прийми на себе витрати на жертву за них, щоб остригли собі голови; і всі дізнаються, що неправда про тебе їм сказана, та що сам ти продовжуєш триматися Закону.</p>
<p>25 А відносно язичників, які увірували, ми писали, розсудивши, щоб вони нічого такого не дотримувалися, а лише берегли себе від ідоложертовного, від крові, від удавленими та від блуду».</p>
<p>26 Тоді Павло взяв мужів, і очистився з ними, і наступного дня ввійшов у храм, і звістив про виконання днів очищення, аж до принесення жертви за кожного з них.</p>
<p>27 А коли ж кінчалися сім днів, тоді іудеї з Асії, побачивши його в храмі, підбурили весь народ і, схопивши його,</p>
<p>28 кричали: «Мужі ізраїльські, допоможіть! Цей чоловік навчає всіх і всюди проти народу, Закону і проти цього місця! Крім того, він увів греків у храм і осквернив це святе місце!»</p>
<p>29 Бо вони перед тим бачили з ним у місті Трохима, ефесянина, і думали про нього, що Павло ввів його в храм.</p>
<p>30 І все місто зворушилося, і зібрався народ; і, схопивши Павла, витягли його з храму, а двері негайно зачинили.</p>
<p>31 І коли вони хотіли вбити його, то звістка дійшла до тисячоначальника полку, що весь Єрусалим збунтувався.</p>
<p>32 І зараз же він взяв воїнів і сотників і подався до них. А вони, побачивши тисячоначальника і воїнів, перестали бити Павла.</p>
<p>33 Тоді тисячоначальник підійшов, узяв його і звелів закувати його двома ланцюгами. Тоді запитав, хто він і що зробив?</p>
<p>34 А між народом одні кричали одне, а інші — друге; і коли він нічого певного не міг довідатися через заколот, то звелів вести його до фортеці.</p>
<p>35 А коли Павло дійшов до сходів, то воїни змушені були нести його з-за шаленості натовпу людського.</p>
<p>36 Багато народу йшло слідом і кричали: «Смерть йому!»</p>
<p>37 Входячи до фортеці, Павло звернувся до начальника: «Чи можна мені щось сказати?» А той сказав: «Ти говориш по-грецьки?</p>
<p>38 Чи не той ти єгиптянин, який перед цими днями зчинив бунт і вивів у пустиню чотири тисячі розбійників?»</p>
<p>39 Але Павло сказав: «Я іудей з Тарсу в Кілікії, громадянин відомого міста; прошу тебе, дозволь мені говорити до народу».</p>
<p>40 Коли ж той дозволив, Павло став на сходах і дав знак рукою народові. І, як настала тиша, він почав говорити єврейською мовою, кажучи:</p>
<h4>Дiї 22</h4>
<p>1 «Мужі-браття і батьки! Вислухайте тепер моє оправдання перед вами!»</p>
<p>2 Як почули, що він говорить до них єврейською мовою, вони ще більше притихли.</p>
<p>3 А він сказав: «Я — іудей, народився в Тарсі, в Кілікії, вихований у цьому місті, в Єрусалимі, біля ніг Гамаліїла, докладно навчений Закону батьків, ревнитель по Бозі, як і всі ви сьогодні.</p>
<p>4 І я переслідував послідовників цього вчення аж до їхньої смерті, в'яжучи і вкидаючи у в'язницю чоловіків і жінок.</p>
<p>5 Також і первосвященик засвідчить про мене і всі старійшини, від яких я отримав листи до братів і йшов у Дамаск, щоб тамошніх людей зв'язати й привести до Єрусалиму на кару.</p>
<p>6 І сталося, як я був у дорозі і наближався до Дамаску, десь коло полудня, раптом осяяло мене велике світло з неба.</p>
<p>7 Я впав на землю і почув голос, який говорив мені: 'Савле, Савле, чому ти переслідуєш мене?'</p>
<p>8 Я запитав: 'Хто Ти, Господи?' А Він сказав мені: 'Я Ісус з Назарету, якого ти переслідуєш'.</p>
<p>9 Ті, що були зі мною, бачили світло, але не чули голосу, який говорив мені, і налякалися.</p>
<p>10 І я спитав: 'Господи, що я маю робити?' А Господь відповів мені: 'Встань і йди в Дамаск; там буде сказано тобі все, що призначено тобі робити'.</p>
<p>11 І коли я від яскравості світла осліп, то ті, що були зі мною, повели мене за руку, і я прийшов у Дамаск.</p>
<p>12 А один муж Ананій, у Законі побожний і вельми шанований усіма іудеями Дамаску,</p>
<p>13 прийшов до мене і, ставши поруч мене, сказав мені: 'Брате Савле, прозри!' І в ту ж хвилину я побачив його.</p>
<p>14 А він сказав: 'Бог батьків наших вибрав тебе, щоб ти пізнав волю Його, і щоб бачив Праведника і почув голос з уст Його.</p>
<p>15 Бо ти будеш свідком про Нього усім людям, розказувати про те, що ти бачив і чув.</p>
<p>16 А тепер чого гаєшся? Встань, охрестись і обмий гріхи твої, призвавши Ім'я Господа Ісуса'.</p>
<p>17 І сталося, коли повернувся я в Єрусалим і молився в храмі, не томлячи себе,</p>
<p>18 я побачив Його, а Він сказав мені: 'Поспіши і вийди скоріш з Єрусалиму, тому що тут не приймуть твого свідчення про Мене!'</p>
<p>19 А я сказав: 'Господи, вони знають, що я ув'язнював і бив у кожній синагозі тих, що вірували в Тебе.</p>
<p>20 А коли кров Стефана, свідка Твого, проливалась, я також стояв та одобрював убивство його, та стеріг одежу вбивців його'.</p>
<p>21 І Він сказав мені: 'Іди, бо Я пошлю тебе далеко до язичників'».</p>
<p>22 І вони слухали аж до цього слова; і піднесли свій голос, кричачи: «Геть такого з землі; не належить жити йому!»</p>
<p>23 Тим часом, коли вони кричали і кидали одежу і порох в повітря,</p>
<p>24 тисячоначальник звелів відвести його в фортецю і наказав бичувати його, щоб дізнатися, чого вони так на нього кричали.</p>
<p>25 І коли вони прив'язали його ремінням, щоб тілесно покарати, Павло сказав сотникові, який стояв тут: «Чи законно вам бичувати громадянина римського, і без суду?»</p>
<p>26 Почувши це, сотник пішов до тисячоначальника і сповістив, кажучи: «Дивись, що ти хочеш робити? Цей чоловік римський громадянин».</p>
<p>27 Тоді тисячоначальник підійшов і сказав йому: «Скажи мені, ти римський громадянин?» Він сказав: «Так!»</p>
<p>28 А тисячоначальник сказав: «За велику суму набув я це громадянство». Павло ж сказав: «А я родився в нім».</p>
<p>29 І негайно відступили від нього ті, що мали катувати його, а тисячоначальник, дізнавшись, що він римський громадянин, злякався, що зв'язав його.</p>
<p>30 А наступного дня, бажаючи взнати точніше, за що іудеї звинувачують Павла, звільнив його з кайданів, і звелів зібратися первосвященикам і всьому синедріону і, вивівши Павла, поставив його перед ними.</p>
<h4>Дiї 23</h4>
<p>1 А Павло, зосередивши зір на синедріон, сказав: «Мужі-браття! Я всією доброю совістю жив перед Богом до цього дня.</p>
<p>2 Але первосвященик Ананій звелів тим, що стояли біля нього, бити його по устах.</p>
<p>3 Тоді Павло сказав йому: «Бог буде бити тебе, стіно побілена! Ти сидиш, щоб судити по Закону, а проти Закону наказуєш мене бити».</p>
<p>4 А ті, що стояли тут, сказали: «Ображаєш ти Божого первосвященика?»</p>
<p>5 А Павло сказав: «Я не знав, брати, що він первосвященик, бо написано: 'Не злослов правителя народу твого'».</p>
<p>6 Павло, зрозумівши, що тут одна частина саддукеї, а друга — фарисеї, викрикнув у синедріоні: «Мужі-браття! Я фарисей, син фарисея; за надію воскресіння з мертвих мене судять!»</p>
<p>7 І коли він це сказав, виникла незгода між саддукеями та фарисеями, і збори розділилися.</p>
<p>8 Бо саддукеї говорять, що нема ні воскресіння, ні ангелів, ні духа, а фарисеї визнають і те і друге.</p>
<p>9 І зчинився великий галас. А книжники з фарисейської сторони встали і сперечалися, кажучи: «Ми не знайшли нічого лихого в чоловікові цьому. А коли дух чи ангел говорив йому, то не будемо противитись Богові».</p>
<p>10 А коли розлад збільшувався, то тисячоначальник, боячись, щоб Павла не роздерли, наказав воїнам зійти і взяти його від них і відвести в фортецю.</p>
<p>11 Наступної ночі Господь став перед ним і сказав: «Дерзай, Павле! Так як ти свідчив про Мене в Єрусалимі, так належить тобі свідчити і в Римі».</p>
<p>12 Як настав день, деякі з іудеїв зібрались і дали клятву, що не будуть ні їсти, ні пити, поки не вб'ють Павла.</p>
<p>13 А тих, що дали клятву, було більше сорока.</p>
<p>14 Вони прийшли до первосвящеників та старійшин і сказали: «Ми клятвою заприсяглися нічого не їсти, поки не вб'ємо Павла.</p>
<p>15 Отже, нині ви з синедріоном передайте тисячоначальнику, щоб він вивів його до вас завтра, начебто ви хочете докладніше довідатись про нього, а ми, перш ніж він наблизиться, готові вбити його».</p>
<p>16 Але ж Павлової сестри син почув про цю змову і пішов у фортецю, і повідомив Павла.</p>
<p>17 Павло ж покликав одного з сотників і сказав: «Проведи цього юнака до тисячоначальника, бо він має щось сказати йому».</p>
<p>18 Він узяв його, привів до тисячоначальника і сказав: «Павло, в'язень, покликав мене до себе і просив привести цього юнака до тебе, бо він має щось сказати тобі».</p>
<p>19 І тисячоначальник узяв його за руку, відвів набік і спитав: «Що ти маєш сказати мені?»</p>
<p>20 А він сказав: «Іудеї змовились просити тебе, щоб ти привів Павла завтра до синедріону, ніби хочуть докладніше розпитати його;</p>
<p>21 ти ж не слухай їх, бо підстерігають його більше сорока чоловік, які поклялися не їсти і не пити, доки не вб'ють його; і вони тепер готові, чекають твого розпорядження».</p>
<p>22 Тоді тисячоначальник відпустив юнака і сказав: «Нікому не кажи, що ти повідомив про це мене».</p>
<p>23 І, покликавши до себе двох сотників, сказав: «Приготуйте двісті воїнів, сімдесят вершників і двісті стрільців, щоб о третій годині ночі йти до Кесарії.</p>
<p>24 Приготуйте також ослів, щоб посадити Павла і перепровадити його до намісника Фелікса».</p>
<p>25 І написав він листа такого змісту:</p>
<p>26 «Клавдій Лісій, вельмишановному намісникові Феліксові: радуватися!</p>
<p>27 Цього чоловіка, якого іудеї схопили і хотіли вбити, я, прийшовши з воїнами, врятував, довідавшись, що він римський громадянин.</p>
<p>28 Бажаючи дізнатися про провину, за яку звинувачують його, привів його до їхнього синедріону;</p>
<p>29 і знайшов, що його звинувачують в спірних питаннях їхнього Закону, і що він не має ніякої провини, вартої смерті або кайданів.</p>
<p>30 Тому коли донесли мені про змову проти цього чоловіка, я негайно відіслав його до тебе і розпорядився, щоб обвинувачі говорили проти нього перед тобою. Будь здоров!»</p>
<p>31 Отже, воїни, як наказано їм, взяли Павла і повели вночі в Антипатриду.</p>
<p>32 Наступного дня, вершники продовжували йти з ним, а воїни повернулись до фортеці.</p>
<p>33 А ті, прийшовши в Кесарію і віддавши листа намісникові, поставили і Павла перед ним.</p>
<p>34 Коли намісник прочитав, то запитав, з якої він провінції, і довідавшись, що з Кілікії, сказав:</p>
<p>35 «Я вислухаю тебе, як прийдуть твої обвинувачі». І звелів стерегти його в Преторії Ірода.</p>
<h4>Дiї 24</h4>
<p>1 Через п'ять днів прийшов первосвященик Ананій зі старійшинами і якимсь ритором Тертулом, що перед намісником скаржилися на Павла.</p>
<p>2 І коли покликали його, Тертул почав звинувачувати, кажучи: «Через тебе тривалий мир ми маємо, і для нашого народу добрі зроблені реформи завдяки дбайливості твоєї, —</p>
<p>3 ми визнаємо це завжди і на кожному місці з подякою, вельми шановний Феліксе.</p>
<p>4 Та щоб не довго турбувати тебе, я благаю тебе, вислухай нас коротко з властивою тобі поблажливістю.</p>
<p>5 Ми переконалися, що цей чоловік є порушник спокою і збудник заколотів між усіма іудеями по всьому світу, і що він провідник Назорейської єресі.</p>
<p>6 Він навіть відважився осквернити храм, та ми схопили його і хотіли судити згідно нашого Закону,</p>
<p>7 але начальник Лісій прийшов і з великою силою взяв його з рук наших і послав до тебе,</p>
<p>8 звелівши і нам, його обвинувачам, іти до тебе. Розпитавши, ти сам можеш дізнатися від нього, в чому його звинувачуємо». </p>
<p>9 І іудеї також підтвердили, кажучи, що це так.</p>
<p>10 Коли намісник дав йому знак говорити, Павло відповів: «Так як я знаю, що ти багато років суддя над цим народом, тому буду сміливіше захищатися.</p>
<p>11 Ти можеш довідатися, що не більше дванадцяти днів, як я прийшов поклонитися до Єрусалиму;</p>
<p>12 і що ні в храмі вони не знайшли мене, щоб я сперечався з ким-небудь або робив заколот в народі, ні в синагогах, ні в місті.</p>
<p>13 І не можуть довести того, в чому тепер звинувачують мене.</p>
<p>14 Однак признаюся тобі, що згідно вчення, яке вони називають єрессю, я дійсно служу Богові отців і вірую всьому, що написано в Законі і пророках.</p>
<p>15 І я маю надію на Бога, що буде воскресіння мертвих, праведних і неправедних, чого вони й самі сподіваються.</p>
<p>16 Тому я пильно дбаю про те, щоб завжди мати чисту совість перед Богом і людьми.</p>
<p>17 І по багатьох роках, я прийшов доставити моєму народові милостиню і приношення;</p>
<p>18 при цьому деякі іудеї з Асії знайшли мене очищеного в храмі, без натовпу й без колотнечі.</p>
<p>19 Їм-бо ж самим належало стати перед тобою і звинувачувати мене, коли мають щось проти мене.</p>
<p>20 Або нехай самі оці скажуть, яку неправду знайшли вони в мені, коли я стояв перед синедріоном;</p>
<p>21 хіба що тільки одне те слово, яке голосно промовив я, стоячи між ними: 'За вчення про воскресіння мертвих, ви мене судите сьогодні'».</p>
<p>22 Вислухавши це, Фелікс відклав справу їхню, кажучи: «Коли тисячоначальник Лісій прибуде, я докладніше дізнаюсь про це вчення».</p>
<p>23 А Павла наказав сотникові стерегти, але бути поблажливим і не забороняти нікому з близьких його служити йому або приходити до нього.</p>
<p>24 Через кілька днів прийшов Фелікс з Друзіллою, дружиною своєю, яка була іудейкою, покликав Павла і слухав його про віру в Ісуса Христа.</p>
<p>25 І коли він говорив їм про справедливість, стриманість і про майбутній суд, Фелікс пройнявся страхом і сказав: «Тепер іди, а коли знайду час, покличу тебе».</p>
<p>26 Разом з тим, він сподівався, що Павло дасть йому гроші, щоб відпустити його, тому він часто прикликав його і розмовляв з ним.</p>
<p>27 Коли минуло два роки, на місце Фелікса, посів Порцій Фест. А Фелікс, бажаючи догодити іудеям, залишив Павла у в'язниці.</p>
<h4>Дiї 25</h4>
<p>1 Фест, прибувши в область, через три дні вирушив з Кесарії до Єрусалиму.</p>
<p>2 Тоді первосвященик і знатні з іудеїв прийшли до нього із скаргою на Павла і переконували його,</p>
<p>3 прохаючи, щоб він зробив милість і викликав його в Єрусалим, готуючи засідку, щоб на дорозі його вбити.</p>
<p>4 Але Фест відповів, що Павла стережуть в Кесарії, і що він сам незабаром відправляється туди.</p>
<p>5 «Отже, — сказав він, — хто може з вас, нехай підуть зі мною, і якщо за цим чоловіком щось є, то нехай звинувачують його».</p>
<p>6 І пробувши в них не більше, як вісім чи десять днів, повернувся в Кесарію, а на другий день, сівши на судовищі, звелів привести Павла.</p>
<p>7 Коли він прийшов, то іудеї, які прийшли з Єрусалиму, стали кругом нього і складали на Павла багато тяжких обвинувачень, яких не могли доказати.</p>
<p>8 Він же на виправдання своє сказав: «Я не зробив ніякої провини ні проти Закону Іудейського, ні проти храму, ні проти Кесаря».</p>
<p>9 Та Фест, бажаючи догодити іудеям, сказав у відповідь Павлові: «Чи хочеш іти в Єрусалим, щоб я там судив тебе за це?»</p>
<p>10 Павло ж сказав: «Я стою перед судом кесаря, де і належить мені судимому бути, іудеїв я нічим не скривдив, як і ти добре знаєш.</p>
<p>11 Якщо ж я неправий, або зробив щось гідне смерті, то не зрікаюся і померти; якщо нема нічого того, в чім звинувачують мене, то не може ніхто видати мене їм. Вимагаю суду кесаря».</p>
<p>12 Тоді Фест, поговоривши з радниками, відповів: «Ти вимагаєш суду кесаря, — до кесаря й підеш».</p>
<p>13 Через декілька днів цар Агріппа і Вереніка прибули в Кесарію поздоровити Феста.</p>
<p>14 І як вони пробули там багато днів, то Фест розповів цареві про Павла, кажучи: «Тут є один чоловік, залишений у в’язниці Феліксом,</p>
<p>15 на якого, коли я був в Єрусалимі, первосвященики і старійшини іудейські скаржились мені і вимагали осудження його.</p>
<p>16 Я відповів їм, що у римлян нема звичаю видавати на смерть будь-якого чоловіка, перше ніж звинувачений не матиме перед собою обвинувачів і дістане право захищатися проти звинувачення.</p>
<p>17 Коли ж вони прийшли сюди, то я, без зволікання, на другий день сів на судовищі і звелів привести цього чоловіка.</p>
<p>18 І, оточивши його, обвинувачі не пред'явили жодного обвинувачення, якого я сподівався,</p>
<p>19 але мали вони з ним деякі суперечки про їхнє богошанування і про якогось Ісуса, померлого, про Якого Павло твердить, що Він живий.</p>
<p>20 Вагаючись у рішенні цього питання, я сказав: чи він хотів би йти в Єрусалим і там судитися за це.</p>
<p>21 Але як Павло зажадав, щоб він був залишений на розгляд Августом, я звелів затримати його, аж поки відправлю його до кесаря».</p>
<p>22 І Агріппа сказав Фестові: «І я хотів би послухати цього чоловіка». «Завтра, — сказав той, — почуєш його».</p>
<p>23 Отже, наступного дня Агріппа і Вереніка прийшли з великою пишністю і увійшли в судову палату з тисячоначальниками і знатнішими громадянами міста; за наказом Феста привели Павла.</p>
<p>24 І Фест сказав: «Царю Агріппо і всі присутні з нами мужі! Ви бачите того, проти кого багато іудеїв приступили до мене в Єрусалимі і тут, вигукуючи, що він не повинен більше жити.</p>
<p>25 Але я переконався, що він не вчинив нічого вартого смерті, а так як він сам домагався суду Августа, я вирішив послати його до нього.</p>
<p>26 Та не маючи нічого певного писати про нього государеві, я привів його до вас, а особливо перед тебе, царю Агріппо, щоб після розгляду, я мав що написати.</p>
<p>27 Бо здається мені нерозсудливо посилати в'язня і не зазначити провини його».</p>
<h4>Дiї 26</h4>
<p>1 І сказав Агріппа Павлові: «Дозволяється тобі говорити за себе». Тоді Павло, простягнувши руку, почав говорити на свій захист:</p> 
<p>2 «О царю Агріппо! Вважаю себе щасливим, що можу сьогодні захищатись перед тобою в усьому, в чім звинувачують мене іудеї.</p>
<p>3 Особливо тому, що ти знаєш всі звичаї та суперечливі питання між іудеями, тому прошу тебе вислухати мене великодушно.</p>
<p>4 Моє життя від юності, яке спочатку проводив я серед мого народу в Єрусалимі, знають усі іудеї.</p>
<p>5 Вони знають про мене здавна, коли б схотіли засвідчити, то вони підтвердили б, що я жив, як фарисей, за найсуворішим в нашому віросповіданні вченням.</p>
<p>6 І сьогодні я стою перед судом за надію на обітницю, дану Богом отцям нашим,</p>
<p>7 а її здійснення чекають побачити наші дванадцять колін, служачи Богові старанно день і ніч. За цю надію іудеї звинувачують мене, о царю!</p>
<p>8 Що ж? Невже ви вважаєте за неймовірне, що Бог воскрешає мертвих?</p>
<p>9 Правда, і я думав, що треба мені багато діяти проти імені Ісуса з Назарету.</p>
<p>10 Що я й робив в Єрусалимі: багато святих замкнув у в'язниці, одержавши владу від первосвящеників; і коли їх убивали, я подавав на те голос.</p>
<p>11 І по всіх синагогах я багаторазово мучив їх, і примушував хулити Ісуса; і в безмірній лютості я переслідував їх і по чужих містах.</p>
<p>12 Для цього я йшов у Дамаск з владою і дорученням первосвящеників,</p>
<p>13 і опівдні на дорозі, о царю, побачив я світло з неба, ясніше від сяйва сонця, яке осяяло мене і тих, котрі йшли зі мною.</p>
<p>14 Усі ми попадали на землю, і я почув голос, який говорив до мене єврейською мовою: 'Савле, Савле, що ти переслідуєш Мене? Важко тобі йти проти рожна'.</p>
<p>15 А я запитав: 'Хто Ти, Господи?' А Він сказав: 'Я — Ісус, Якого ти переслідуєш.</p>
<p>16 Але встань і стань на ноги твої: бо для того Я з'явився тобі, щоб зробити тебе служителем і свідком того, що ти бачив, і що Я відкрию тобі,</p>
<p>17 визволяючи тебе від народу іудейського і від язичників, до яких Я посилаю тебе тепер, щоб</p>
<p>18 відкрити їм очі, щоб вони навернулись від темряви до світла і від влади сатани до Бога, щоб вірою в Мене вони одержали прощення гріхів і спадщину з освяченими'.</p>
<p>19 Тому, о царю Агріппо, я не став противитися небесному видінню,</p>
<p>20 а проповідував перш тим, що в Дамаску, в Єрусалимі і по всій Іудеї, також і язичникам, щоб вони покаялися, наверталися до Бога і робили діла, гідні покаяння.</p>
<p>21 За це іудеї схопили мене в храмі і хотіли розтерзати.</p>
<p>22 Але, одержавши допомогу від Бога, я до цього дня стою і свідчу малому і великому, нічого не кажучи, крім того, про що пророки і Мойсей говорили, що це буде,</p>
<p>23 що Христос мав постраждати і, воскреснувши першим з мертвих, принести світло народові іудейському і язичникам».</p>
<p>24 Коли ж він так боронився, Фест сказав гучним голосом: «Безумствуєш ти, Павле! Велика вченість твоя доводить тебе до божевілля!»</p>
<p>25 «Я не безумствую, Фесте високодостойний», сказав він, «а кажу слова правди і здорового розуму.</p>
<p>26 Бо знає про те цар, перед ким я сміло говорю; і я переконаний, що нічого з цього не заховане перед ним, бо це не діялось в закутку.</p>
<p>27 Царю Агріппо, чи віруєш ти пророкам? Знаю, що віруєш!»</p>
<p>28 Тоді Агріппа сказав Павлові: «Ти мало що не переконуєш мене стати християнином!»</p>
<p>29 А Павло сказав: «Благав би я Бога, щоб мало, чи багато, не тільки ти, але і всі, хто чує мене сьогодні, стали такими, як я, окрім цих кайданів».</p>
<p>30 І коли він це сказав, цар, намісник, Вереніка і ті, що сиділи з ними, встали.</p>
<p>31 І, відійшовши набік, розмовляли між собою, кажучи: «Цей чоловік не робить нічого вартого смерті чи кайданів».</p>
<p>32 І сказав Агріппа Фестові: «Можна було б звільнити цього чоловіка, якби він не вимагав суду кесаря».</p>
<h4>Дiї 27</h4>
<p>1 Коли ж було рішено, щоб відплисти нам в Італію, то віддали Павла й інших в'язнів сотникові, з полку Августа, на ім'я Юлій.</p>
<p>2 І сівши на корабель адрамітський, який мав пливти вздовж асійського узбережжя і причалити до кількох портів, — ми відпливли. Арістарх, македонянин з Солуня, був з нами.</p>
<p>3 На другий день ми пристали в Сидоні, Юлій обходився з Павлом доброзичливо і дозволяв йому ходити до своїх друзів і користуватися їхньою опікою.</p>
<p>4 А відчаливши звідти, ми припливли до Кіпру, бо вітри були супротивні.</p>
<p>5 І, перепливши море проти Кілікії і Памфілії, припливли до Лікійської Міри.</p>
<p>6 І там сотник знайшов корабель з Олександрії, який плив в Італію, і посадив нас на нього.</p>
<p>7 Повільно плаваючи багато днів, і ледве порівнявшись з Кнідом, через несприятливий нам вітер, ми підпливли до Кріту при Салмоні.</p>
<p>8 І коли ми ледве минули його, припливли до одного місця, яке зветься Добра Пристань, близько міста Ласея.</p>
<p>9 Як проминуло багато часу, і плавання стало небезпечне, бо минув уже і піст, то Павло радив,</p>
<p>10 кажучи їм: «Мужі, я бачу, що плавання буде з перешкодами і з великою втратою не тільки для вантажу і корабля, але і для нашого життя». </p>
<p>11 Але сотник більше довіряв керманичеві та начальнику корабля, ніж словам Павла.</p>
<p>12 А як пристань не була придатна до зимівлі, то більшість радила відпливти звідти, щоб, якщо можливо, дістатися до Фініка і перезимувати в пристані крітській, неприступній західним вітрам із півдня та з півночі.</p>
<p>13 Коли ж повіяв південний вітер, то вони подумали, що одержали бажане, вирушили і попливли поблизу Кріту.</p>
<p>14 Але незабаром зірвався бурхливий вітер, званий евроклідоном.</p>
<p>15 Корабель схопило так, що він не міг чинити опір вітрові, і ми носилися, віддавшись хвилям.</p>
<p>16 І натрапивши на якийсь острівець, званий Клавдою, ми ледве могли втримати човен.</p>
<p>17 Коли ж витягли його, то намагалися всяким способом підв'язати корабель. А, боячись щоб не попасти на мілину, поспускали вітрила, і так нас носило вітром.</p>
<p>18 А так як нас кидала сильна буря, то на другий день ми почали викидати вантаж.</p>
<p>19 А на третій викидали своїми руками корабельне знаряддя.</p>
<p>20 Та як багато днів не було видно ні сонця, ні зірок, і чимала буря налягала, то наостанку ми втратили всяку надію на наше врятування.</p>
<p>21 І як довго не їли, то Павло став посеред них і сказав: «Мужі, треба було послухати мене і не відпливати від Кріту; і не зазнали б таких труднощів і шкоди.</p>
<p>22 А тепер благаю вас, будьте бадьорі: бо ні одна душа з вас не загине, крім корабля.</p>
<p>23 Бо явився мені цієї ночі ангел Бога, Якому я належу й Якому служу,</p>
<p>24 і сказав: 'Не бійся, Павле, ти мусиш стати перед кесарем, і Бог дарував тобі всіх, що пливуть з тобою'.</p>
<p>25 Тому, мужі, будьте бадьорі, бо я вірю Богові, що буде так, як сказано мені.</p>
<p>26 Нам належить бути викинутими на якийсь острів».</p>
<p>27 Як прийшла чотирнадцята ніч, як ми носилися по Адріатичному морю, десь опівночі, моряки стали догадуватися, що наближаємося до якоїсь землі.</p>
<p>28 І, вимірявши глибину, було двадцять сажнів. Потім на невеликій відстані вимірявши знову, було п'ятнадцять сажнів.</p>
<p>29 І, побоюючись, щоб не натрапити на скелясті місця, закинули з корми чотири якорі і очікували дня.</p>
<p>30 А коли моряки хотіли втекти з корабля і опускали рятувальний човен у море, вдаючи, що хочуть закинути якорі з носа,</p>
<p>31 Павло сказав сотникові і воїнам: «Якщо моряки не залишаться на кораблі, то ви не зможете врятуватися».</p>
<p>32 Тоді воїни перерізали канати рятувального човна, і він упав.</p>
<p>33 Коли почало розвиднятись, Павло благав усіх приймати їжу, кажучи: «Сьогодні вже чотирнадцятий день, як ви без їжі, очікуєте і нічого не споживаєте.</p>
<p>34 Тому прошу вас, прийміть їжу, бо це для вашого рятунку, бо ніхто з вас ані волосини з голови не втратить».</p>
<p>35 Сказавши це, він узяв хліб, подякував Богові перед усіма, розламав і почав їсти.</p>
<p>36 Тоді всі підбадьорились і також прийняли їжу.</p>
<p>37 А всіх нас було на кораблі двісті сімдесят шість душ.</p>
<p>38 Коли всі наситились, почали облегшувати корабель, викидаючи пшеницю в море.</p>
<p>39 А як настав день, то вони не могли розпізнати землі; та побачивши якусь затоку, яка мала пологий берег, до якого вирішили, якщо можна, причалити з кораблем.</p>
<p>40 І піднявши якорі, попливли по морю, а одночасно розв'язали канати з керма і, поставивши мале вітрило за вітром, — попрямували до берега.</p>
<p>41 Але натрапили на піщану мілину між двома течіями, і корабель загруз; ніс загруз і став нерухомим, а корма розбивалася силою хвиль.</p>
<p>42 Воїни ж змовилися повбивати в'язнів, щоб ніхто, випливши, не втік.</p>
<p>43 Та сотник, бажаючи врятувати Павла, утримав їх від цього наміру, і звелів, щоб ті, хто вміє плавати, першими кидались у воду і виходили на берег.</p>
<p>44 А решта, — хто на дошках, а хто на уламках корабля. І таким чином всі врятувалися на землю.</p>
<h4>Дiї 28</h4>
<p>1 Врятувавшись, ми довідались, що острів називається Меліт.</p>
<p>2 Тубільці проявили до нас надзвичайну людяність; вони запалили вогонь і прийняли нас усіх, бо падав дощ і було холодно.</p>
<p>3 Коли ж Павло набрав оберемок хмизу і поклав на вогонь, то гадюка вийшла від жару і повисла у нього на руці.</p>
<p>4 Як тубільці побачили, що гадюка висить на його руці, говорили між собою: «Певно цей чоловік убивця; коли його, врятованого від моря, правосуддя не залишає жити».</p>
<p>5 Але він струсив змію у вогонь і не зазнав ніякої шкоди.</p>
<p>6 А вони очікували, що в нього буде запалення або негайно впаде мертвий. Чекаючи довго і побачивши, що ніякого лиха не сталося з ним, змінили думку і казали, що він — бог.</p>
<p>7 Навкруги того місця були землі, які належали начальникові острова, на ім'я Публія. Він прийняв нас і ласкаво опікувався нами три дні.</p>
<p>8 І сталось так, що батько Публія лежав одержимий гарячкою і болем у животі. Павло ввійшов до нього, помолився, поклав на нього руки і зцілив його.</p>
<p>9 Коли ж це сталося, то і інші хворі на острові приходили і зцілялися.</p>
<p>10 Вони також вшанували нас великими почестями, а коли ми відпливали, надавали усього, що було потрібно.</p>
<p>11 Через три місяці ми відпливли на олександрійському кораблі, який називався Діоскури і зимував на острові.</p>
<p>12 Припливши в Сіракузи, пробули там три дні.</p>
<p>13 А звідти відпливши, прибули в Регію, а коли через день повіяв південний вітер, ми прибули на другий день до Путеолі.</p>
<p>14 Там ми знайшли братів, котрі просили нас перебути в них сім днів. І так пішли ми до Риму.</p>
<p>15 А брати звідти, почувши про нас, вийшли назустріч нам аж до Аппієвої площі і Трьох Гостинниць. Побачивши їх, Павло подякував Богові і підбадьорився.</p>
<p>16 А коли ми прибули в Рим, сотник передав в'язнів начальникові сторожі, а Павлові дозволено було жити окремо з воїном, який стеріг його.</p>
<p>17 А по трьох днях, Павло скликав знатніших іудеїв; і коли вони поприходили, він сказав їм: «Мужі-браття, не вчинив я нічого проти народу, ані батьківських звичаїв, проте видано мене з Єрусалиму ув'язненим у руки римлян.</p>
<p>18 Які, розглянувши мою справу, хотіли звільнити, бо ніякої провини вартої смерті за мною не було.</p>
<p>19 Та коли іудеї противилися, я був змушений вимагати суду кесаря; та не з тим, щоб оскаржувати в чомусь народ мій.</p>
<p>20 По тій причині я скликав вас, щоб побачити вас і порозмовляти з вами, бо за надію Ізраїлеву, я закований в ці кайдани».</p>
<p>21 Вони ж сказали йому: «Ми ні листів не отримали про тебе з Іудеї, і з братів, що приходили, ніхто не сповістив про тебе і не сказав нічого злого.</p>
<p>22 Проте ми хотіли б почути від тебе, що ти думаєш, бо відомо нам, що про це вчення всюди сперечаються.</p>
<p>23 І, призначивши йому день, дуже багато прийшли до нього в приміщення, де він перебував. І зранку до вечора викладав їм вчення про Царство Боже, і намагався переконати їх про Ісуса із Мойсеєвого Закону і Пророків.</p>
<p>24 І одні вірили в те, що він говорив, а інші не вірили.</p>
<p>25 Ті, що були незгідні між собою, виходили, коли Павло сказав такі слова: «Добре Дух Святий сказав отцям нашим через пророка Ісайю,</p>
<p>26 кажучи: 'Піди до народу цього і скажи: «Слухом почуєте, та не зрозумієте; очима будете дивитись, та не побачите;</p>
<p>27 бо в людей цих серце загрубіло, і вухами ледве чують, і очі свої заплющили, щоб не бачити очима, і не чути вухами, і не зрозуміти серцем, і не навернутись, щоб Я зцілив їх»'.</p>
<p>28 І нехай буде відомо вам, що це спасіння Боже послане язичникам: вони і почують».</p>
<p>29 І коли він сказав ці слова, іудеї розійшлися, дуже сперечаючись між собою.</p>
<p>30 І перебував Павло цілих два роки на своєму утриманні, і приймав усіх, хто приходив до нього,</p>
<p>31 проповідуючи Царство Боже і навчаючи про Ісуса Христа зі сміливістю і без перешкоди.</p>
</BODY>
</HTML>
