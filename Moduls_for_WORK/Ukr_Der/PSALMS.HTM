<h2></h2>
<h4>Псалми 1</h4>
<p>1 Блажен муж, що не ходить за порадою нечестивих і не ступає на путь грішників, і не сідає на засіданні злоріків,</p>
<p>2 а в законі Господнім його насолода, і про закон Його він роздумує вдень і вночі.</p>
<p>3 І він буде наче те дерево, посаджене над потоками водними, яке приносить плід свій у пору свою, і листя його не в'яне, і все, що він чинить, удасться.</p>
<p>4 Не так нечестиві; вони, як полова, яку вітер розносить.</p>
<p>5 Тому безбожні не встоять на суді, ні грішники у зборі праведних.</p>
<p>6 Бо Господь знає дорогу праведних, а дорога нечестивих загине!</p>
<h4>Псалми 2</h4>
<p>1 Чого метушаться народи, і люди замишляють марне?</p>
<p>2 Повстають царі земні, і князі радяться проти Господа і проти Помазаника Його:</p>
<p>3 «Порвімо кайдани їхні, і скинем з себе пута їхні!»</p>
<p>4 Той, Хто на небесах перебуває, посміється над ними, Господь поглумиться над ними.</p>
<p>5 Тоді Він промовить до них у гніві Своїм, і в обуренню Своєму настрахає їх, кажучи:</p> 
<p>6 «Це Я помазав Царя Мого над Сіоном, над святою горою Моєю».</p>
<p>7 Я проголошу Божу постанову. Господь сказав Мені: «Ти Син Мій, сьогодні Я породив Тебе.</p>
<p>8 Проси в Мене, і Я дам Тобі народи в спадщину Твою, і всю землю у володіння Твоє.</p>
<p>9 Ти розіб'єш їх палицею залізною, потовчеш їх, як посуд гончарський.</p>
<p>10 Тому врозуміться, царі, і схаменіться, ви, судді землі!</p>
<p>11 Служіть Господеві зі страхом і радійте з тремтінням!</p>
<p>12 Шануйте Сина, щоб Він не розгнівався, і щоб ви не загинули в дорозі, коли запалає зненацька гнів Його. Блаженний той, хто покладається на Нього.</p>
<h4>Псалми 3</h4>
<p>1 Господи, як багато ворогів моїх, як багато повстають проти мене!</p>
<p>2 Багато кажуть про мене: «Нема йому спасіння в Бозі!»</p>
<p>3 Але Ти, Господи, щит мій, слава моя; Ти підносиш вгору голову мою.</p>
<p>4 Я голосно кличу до Господа, і Він чує мене з гори святої Своєї.</p>
<p>5 Я лягаю і сплю, і пробуджуюся, бо Господь зберігає мене.</p>
<p>6 Не боюсь я багато тисяч народу, який повстав і оточив мене.</p>
<p>7 Встань, Господи! Спаси мене, Боже мій! Бо Ти разиш по щелепах усіх ворогів моїх; Ти крушиш зуби нечестивим!</p>
<p>8 Спасіння від Господа. І над народом Твоїм — Твоє благословення!</p>
<h4>Псалми 4</h4>
<p>1 Вислухай мене, коли я звертаюсь до Тебе, Боже правди моєї! В тісноті давав Ти простір для мене. Змилуйся надо мною і вислухай молитву мою!</p>
<p>2 Людські сини, доки слава Моя буде ганьбитись? Доки будете любити марне і шукати неправди?</p>
<p>3 Але знайте, що Господь відділив для Себе праведника Свого. Господь почує, коли я буду кликати Його.</p>
<p>4 У гніві вашому не грішіть; розважайте в серцях ваших на ложах і ваших, і мовчіть.</p>
<p>5 Приносьте жертви правди і надійтесь на Господа!</p>
<p>6 Багато кажуть: «Хто покаже нам добро?» Господи, нехай світить на нас світло лиця Твого!</p>
<p>7 Ти наповнив більшою радістю серце моє, ніж радість тих, що мають багато зерна і нового вина.</p>
<p>8 У спокої я ляжу і засну, бо Ти єдиний, о Господи, даєш мені жити безпечно!</p>
<h4>Псалми 5</h4>
<p>1 Господи, почуй слова мої, зглянься на моє зітхання.</p>
<p>2 Прислухайся до голосу благання мого, Царю мій і Боже мій, бо я до Тебе молюся.</p>
<p>3 Вранці почуй голос мій, Господи, вранці буду молитися до Тебе і буду чекати.</p>
<p>4 Бо Ти — Бог, Котрий не любить злого; в Тебе немає місця злому.</p>
<p>5 Нечестиві не встоять перед очима Твоїми; Ти ненавидиш усіх, хто чинить беззаконня.</p>
<p>6 Ти погубиш тих, що говорять неправду; Господь ненавидить кровожадних і лукавих людей.</p>
<p>7 А я ввійду в дім Твій, завдяки великій милості Твоїй, і з благоговінням поклонюся в святому храмі Твоїм.</p>
<p>8 Провадь мене, Господи, в праведності Твоїй, і з-за ворогів моїх, вирівняй передо мною дорогу Твою.</p>
<p>9 Бо нема правди в устах їхніх; серце їхнє згубне; горло їхнє — гріб відкритий, а язиками своїми вони облеслюють.</p>
<p>10 Визнай їх винними, Боже! Нехай вони впадуть від задумів своїх; відкинь їх за безліч гріхів їхніх, бо вони повстали проти Тебе.</p>
<p>11 А ті, що покладаються на Тебе, нехай радіють; вони вічно радітимуть, бо Ти захищаєш їх; нехай Тобою веселяться ті, які люблять ім'я Твоє.</p>
<p>12 Бо Ти, Господи, благословляєш праведника і милістю, як щитом, прикриваєш його.</p>
<h4>Псалми 6</h4>
<p>1 Господи, не докоряй мені в гніві Твоїм і не карай мене в обуренні Твоїм!</p>
<p>2 Помилуй мене, Господи, бо я немічний; Господи, вилікуй мене, бо тремтять кості мої;</p>
<p>3 і душа моя сильно стривожена, а Ти, Господи, доки?</p>
<p>4 Вернися, Господи, і врятуй душу мою; спаси мене ради Твоєї незмінної любові.</p>
<p>5 Ніхто по смерті своїй не згадує Тебе, в шеолі хто прославить Тебе?</p>
<p>6 Я знемігся від стогону мого; щоночі сльозами орошую ложе моє; сльозами обливаю постіль мою.</p>
<p>7 З журби в очах моїх темніє; вони ослабнули через усіх моїх ворогів.</p>
<p>8 Відступіть від мене всі, ви, які чините беззаконня! Бо Господь почув голос плачу мого.</p>
<p>9 Господь почув благання моє; Господь прийме молитву мою.</p>
<p>10 Усі вороги мої будуть посоромлені і настрашені; і нехай вони засоромлені повернуться назад.</p>
<h4>Псалми 7</h4>
<p>1 Господи, Боже мій, на Тебе кладу я мою надію! Спаси і визволи мене від усіх моїх переслідувачів.</p>
<p>2 Щоб вони, як лев, не роздерли душу мою на шматочки, коли нема кому рятувати!</p>
<p>3 Господи, Боже мій, коли я що заподіяв, коли є беззаконня в моїх руках, —</p>
<p>4 і якщо я відплатив злом моєму доброчинцеві або ограбував без причини мого ворога,</p>
<p>5 то нехай ворог переслідує душу мою, і наздожене мене, нехай потопче до землі життя моє і славу мою в порох оберне!</p>
<p>6 Встань, Господи, в гніві Твоїм; підведися проти лютості ворогів моїх; пробудись задля мене на суд, який Ти заповів.</p>
<p>7 І громада народів оточить Тебе; і над нею піднесись на висоту.</p>
<p>8 Господь судить народи; суди мене, Господи, згідно праведності моєї і згідно невинності моєї.</p>
<p>9 Нехай зникне злоба нечестивих, праведника Ти підтримай, Ти, що вивідуєш серця й утроби, Боже справедливий!</p>
<p>10 Щит мій є Бог Всемогутній, Який спасає чистих серцем.</p>
<p>11 Бог є суддя справедливий, і Бог виражає щоденно Свій гнів.</p>
<p>12 Коли хто не навернеться, Він нагострить меч Свій, натягне лук Свій і наставить його.</p>
<p>13 Він приготував йому Свою смертельну зброю; Він зробив стріли Свої вогненними.</p>
<p>14 Ось, нечестивий зачав несправедливість, злом завагітнів і породив неправду.</p>
<p>15 Він копав яму, і викопав її, і впав до ями, яку сам приготував.</p>
<p>16 Вчинене ним зло повернеться назад на його голову; його насильство впаде на тім'я його.</p>
<p>17 Я ж прославлю Господа за Його правду, і буду оспівувати ім'я Господа Всевишнього.</p>
<h4>Псалми 8</h4>
<p>1 Господи, Боже наш! Яке величне ім'я Твоє по всій землі! І Твоя слава наповнює небеса.</p>
<p>2 З уст дітей і немовлят Ти учинив хвалу заради ворогів Своїх, щоб зробити безмовним ворога і месника.</p>
<p>3 Коли дивлюсь на Твої небеса, творіння рук Твоїх, на місяць і зорі, які Ти створив,</p>
<p>4 то що таке людина, що Ти пам'ятаєш про неї, і син людський, про якого Ти згадуєш?</p>
<p>5 Однак Ти створив чоловіка мало чим меншим від ангелів, і увінчав його славою і честю.</p>
<p>6 Ти наставив його володарем над творінням рук Твоїх; Ти все поклав під управління його:</p>
<p>7 усіх овець і биків, а також і диких звірів;</p>
<p>8 птахів і рибу, і все, що живе в морі.</p>
<p>9 Господи, Боже наш! Яке величне ім'я Твоє по всій землі!</p>
<h4>Псалми 9</h4>
<p>1 Славитиму Тебе, о Господи, всім серцем моїм, і розкажу всім про всі чудеса Твої.</p>
<p>2 Буду радіти і тішитись Тобою; буду піснею вихваляти Тебе, Всевишній!</p>
<p>3 Коли мої вороги відступають, вони спотикаються і зникають з-перед лиця Твого.</p>
<p>4 Ти бо розсудив правду мою і справу мою, возсівши на престолі, Суддя праведний.</p>
<p>5 Ти докорив народи і знищив грішників, стер ім'я їхнє на віки вічні.</p>
<p>6 О, вороже! Кінець руйнуванню твоєму навіки. Міста ти понищив, пам'ять про них пропала.</p>
<p>7 Але Господь повік перебуває. Він престол Свій поставив для суду.</p>
<p>8 І вселенну Він буде судити по правді, справедливостю буде судити народи.</p>
<p>9 І Господь буде сховищем усім пригніченим, притулком для них в час неспокою.</p>
<p>10 І ті, які знають милосердя Твоє, будуть надіятися на Тебе, бо Ти, Господи, не залишиш тих, що шукають Тебе.</p>
<p>11 Співайте хвалу Господеві, Який перебуває на Сіоні; звіщайте між народами діла Його.</p>
<p>12 Бо Він карає за пролиту кров, згадує про них, Він не забуває молитов принижених.</p>
<p>13 Помилуй мене, Господи, поглянь на страждання моє, заподіяне тими, що ненавидять мене; Ти рятуєш мене від дверей смерті.</p>
<p>14 Щоб я розповів про всю славу Твою, у брамах Сіонської доні, я буду радіти спасінням Твоїм!</p>
<p>15 Народи провалилися в яму, яку вони для інших викопали; в сіті, які порозставляли на інших, запутались самі.</p>
<p>16 Господь дав Себе пізнати, — Він суд учинив; нечестивий заплутався в ділах рук своїх.</p>
<p>17 Попрямують безбожні в пекло і всі народи, які забули Бога.</p>
<p>18 Бо бідний не назавжди буде забутий; надія бідних не завжди буде придушена.</p>
<p>19 Встань, Господи, щоб не взяв верх чоловік; нехай народи стануть на Суд перед Тобою.</p>
<p>20 Настрахай їх, Господи, нехай знають народи, що вони люди.</p>
<h4>Псалми 10</h4>
<p>1 Чому стоїш віддалік, Господи, і ховаєшся під час скорботи?</p>
<p>2 Нечестивий у гордості своїй переслідує бідного; нехай вони спіймаються в підступах, які вони придумують.</p>
<p>3 Бо нечестивий хвалиться своїми злими похотями і благословляє зажерливого, якого Господь ненавидить.</p>
<p>4 Нечестивий у зарозумілості своїй не задумується; у нього завжди на думці: «Нема Бога!»</p>
<p>5 Всякого часу сильні дороги його, від нього суди Твої високо; всіх ворогів своїх він легко віддаляє.
<p>6 Він каже в серці своїм: «Я не захитаюсь! Із роду в рід не буде для мене зла!».</p>
<p>7 Уста його повні прокляття, зради та зла; під язиком його — лихо та беззаконня.</p>
<p>8 Притаївшись, сидить він у засаді, біля осель, із сховиська він убиває невинного; очі його підглядають за бідним.</p>
<p>9 Він сидить у засаді, притаївшись, неначе лев у логові, сидить у засідці, щоб схопити бідного; він хапає бідного і тягне в сітку свою.</p>
<p>10 Він присідає, притаюється, і бідні впадають в сильні кігті його.</p>
<p>11 Він говорить в серці своїм: «Бог забув! Закрив лице Своє, не побачить ніколи!»</p>
<p>12 Встань, Господи! Боже, підніми руку Твою! Не забудь нужденних!</p>
<p>13 Чому нечестивий зневажає Бога? І говорить в серці своїм: «Ти не будеш карати ніколи!»</p>
<p>14 Але Ти бачиш, бо спостерігаєш злочинство та утиск, щоб віддати Своєю рукою! На тебе слабий опирається, Ти сироті помічник.</p>
<p>15 Зламай рамено нечестивому і злому чоловікові; наглядай за нечестивими вчинками його, аж поки вже нічого не знайдеш.</p>
<p>16 Господь — Цар на віки вічні; язичники зникають з землі Його.</p>
<p>17 Господи, Ти чуєш бажання покірливих; Ти підкріпляєш серця їхні, їх вислуховує вухо Твоє,</p>
<p>18 щоб дати суд сироті і пригніченому; щоб людина, із землі взята, більше не лякала їх.</p>
<h4>Псалми 11</h4>
<p>1 Я на Господа покладаюся; для чого ж ви кажете душі моїй: «Лети, немов пташина, в гори?»</p>
<p>2 Бо ось нечестиві натягають луки свої, приложили стріли до тятиви, щоб з засідки стріляти правих серцем.</p>
<p>3 Як основи зруйновано, що може зробити праведник?</p>
<p>4 Але Господь знаходиться в святім храмі Своїм; Господь — престол Його на небесах; очі Його бачать, повіки Його випробовують синів людських.</p>
<p>5 Господь випробовує праведного, а нечестивого і того, хто любить насильство, ненавидить душа Його.</p>
<p>6 Він пошле дощ з вогню і сірки на безбожних, і палаючий вітер — частка їхньої чаші.</p>
<p>7 Бо праведний Господь і любить праведність, і лице Його бачить праведник.</p>
<h4>Псалми 12</h4>
<p>1 Спаси, Господи! Бо нестало вже побожного, і нема вірних між синами людськими!</p>
<p>2 Неправду говорить одне одному; устами лесливими говорять від лукавого серця.</p>
<p>3 Господь примусить замовчати уста облесливі, язик велемовний, —</p>
<p>4 тих, що говорять: «Ми переможемо язиком нашим; уста наші при нас, — хто ж нам пан?»</p>
<p>5 «Заради утиску бідних, заради стогону вбогих, тепер Я встану, — говорить Господь, — Я буду спасінням для тих, хто в небезпеці».</p>
<p>6 Слова Господні — слова чисті, як срібло очищене від землі, в горнилі сім раз переплавлене!</p>
<p>7 Ти збережеш Своїх, Господи; Ти захистиш їх від цього роду повіки,</p>
<p>8 хоч нечестиві кружляють кругом, і підлість підіймається між синами людськими.</p>
<h4>Псалми 13</h4>
<p>1 Доки, Господи, будеш забувати мене? Повіки? Доки будеш відвертати лице Твоє від мене?</p>
<p>2 Доки таїтиму біль в душі моїй, смуток в серці моїм? Доки буде ворог мій підноситись наді мною?</p>
<p>3 Зглянься, озвися до мене, Господи, Боже мій; просвіти очі мої в темряві моїй, щоб я не помер.</p>
<p>4 Щоб ворог мій не сказав: «Я переміг його!» Щоб не раділи мої вороги, коли я захитаюся.</p>
<p>5 Але я надіюся на милість Твою; серце моє хай радіє спасінням Твоїм.</p>
<p>6 Буду співати Господеві, бо Він добро вчинив мені!</p>
<h4>Псалми 14</h4>
<p>1 Безумний сказав у серці своїм: «Нема Бога!» Вони зіпсувались і чинять ганебні вчинки; нема нікого, хто чинив би добро.</p>
<p>2 Господь споглянув з неба на синів людських, щоб побачити, чи є там розумний, що шукає Бога.</p>
<p>3 Всі повідступали, всі разом стали огидними; нема доброчинця, нема ні одного.</p>
<p>4 Чи ж не мають розуму ті, що чинять беззаконня? Котрі поїдають народ Мій, наче хліб, і не призивають вони Господа?</p>
<p>5 І будуть вони тремтіти від страху, бо Бог із родом праведним!</p>
<p>6 Ви насміялися над радою вбогого, — але Господь охорона йому.</p>
<p>7 О, коли б то вже прийшло з Сіону спасіння Ізраїлеві! Як долю Своєму народові поверне Господь, то радітиме Яків, утішатися буде Ізраїль!</p>
<h4>Псалми 15</h4>
<p>1 Господи, хто може перебувати в наметі Твоїм? Хто може жити на святій горі Твоїй?</p>
<p>2 Той, хто в невинності ходить, і праведність чинить, і правду говорить у серці своїм,</p>
<p>3 хто не обмовляє своїм язиком, і злого не чинить ближньому своєму, і свого ближнього не зневажає!</p>
<p>4 Обридливий погорджений в очах його, а богобійних шанує, присягає, навіть собі на шкоду, та не змінює;</p>
<p>5 не дає свого срібла на лихву, і не бере на невинного підкупу. Хто чинить таке, — ніколи не захитається!</p>
<h4>Псалми 16</h4>
<p>1 Бережи мене, Боже, бо я надіюсь на Тебе!</p>
<p>2 Сказав я Господу: «Ти Бог мій; добро моє тільки в Тобі!»</p>
<p>3 До святих, які на землі, і до шляхетних, — до них усе моє жадання!</p>
<p>4 Помножують собі страждання ті, що йдуть за іншими богами; я не принесу їм ливної жертви з крові, і навіть імен їхніх не згадаю устами моїми.</p>
<p>5 Господь — то частина спадщини та чаші моєї; Ти держиш долю мою!</p>
<p>6 Межі мої припали мені в хороших місцях, і гарна спадщина моя!</p>
<p>7 Благословляю я Господа, що радить мені, навіть уночі навчає мене моє серце.</p>
<p>8 Господь — переді мною завжди, тому що Він по правиці моїй, не захитаюсь.</p>
<p>9 Тому радіє серце моє, і веселиться дух мій, і тіло моє спокійно відпочиває.</p>
<p>10 Бо Ти не залишиш душі Моєї в Шеолі, і не даси Своєму Святому побачити тління!</p>
<p>11 Дорогу життя Ти покажи мені; перед лицем Твоїм повнота радощів; по правиці Твоїй — блаженство вічне!</p>
<h4>Псалми 17</h4>
<p>1 Вислухай, Господи, правду, послухай благання моє! Почуй молитву мою з уст непритворних!</p>
<p>2 Від Твого лиця нехай вирок мій вийде, очі Твої нехай бачать мою правоту!</p>
<p>3 Ти випробував серце моє, навістив уночі, переплавив мене, — і не знайшов нічого злого. І роздумував я, щоб з моїх уст лихе не виходило,</p>
<p>4 а в ділах людських, за словом уст Твоїх, я стерігся доріг гнобителя.</p>
<p>5 Зміцнюй стопи мої на дорогах Твоїх, щоб не спіткнулись ноги мої!</p>
<p>6 Я кличу до Тебе, бо Ти почуєш мене, Боже; нахили вухо Твоє до мене і вислухай слова мої.</p>
<p>7 Покажи дивну милість Твою, — Ти, що спасаєш правицею від противників тих, що надіються на Тебе.</p>
<p>8 Бережи мене, як зіницю ока; заховай мене в тіні крил Твоїх</p>
<p>9 від злих, що нападають на мене, від смертельних ворогів душі моєї, що кругом оточили мене.</p>
<p>10 Замкнули жирне своє серце, устами згорда промовляють.</p>
<p>11 Обступили нас на кожному кроці, вони позирають, щоб повалити на землю.</p>
<p>12 Вони схожі до лева, що шукає здобичі; вони, як левчук, що притаївся в укритті.</p>
<p>13 Встань, о Господи, його попередь, кинь його на землю! Мечем Своїм душу мою збережи від безбожного;</p>
<p>14 від людей рукою Своєю, Господи, від людей цього світу, що частка їхня в цьому житті, що Ти скарбом Своїм наповнюєш їхнє черево! Ситі сини, остаток же свій для дітей вони лишають.</p>
<p>15 А я в правді побачу лице Твоє; і, проснувшись, насичусь Твоєю подобою.</p>
<h4>Псалми 18</h4>
<p>1 Буду любити Тебе, Господи, сило моя.</p>
<p>2 Господь — скеля моя і твердиня моя, визволитель мій; Бог мій — скеля моя, сховаюсь я в ній; Він щит мій і ріг мого спасіння, висока башта моя.</p>
<p>3 Я кличу до Господа, достойного хвали, і спасаюся від ворогів моїх.</p>
<p>4 Тенета смертельні мене оточили, і потоки гибельні мене налякали</p>
<p>5 Тенета пекельні скували мене; сіті смертельні обхопили мене.</p>
<p>6 В тісноті своїй я кликав до Господа, благав Бога мого; і Він почув голос мій із храму Свого, і крик мій дійшов до Нього, до слуху Його.</p>
<p>7 Земля тоді захиталась і затремтіла; також основи гір затремтіли і захитались, бо Він розгнівався.</p>
<p>8 Вийшов дим з ніздрів Його, і огонь пожираючий з уст Його, вугілля запалилося від Нього.</p>
<p>9 Він нахилив небеса і зійшов; і темрява під ногами Його.</p>
<p>10 І Він сів на херувима і полетів, і піднісся на крилах вітру.</p>
<p>11 Він темряву зробив Собі покровом; шатро Його — то темні води, густі хмари.</p>
<p>12 Від блиску перед Ним, крізь хмари Його сипався град і жар огнений.</p>
<p>13 Господь загримів на небі, Всевишній заговорив серед граду і вогню.</p>
<p>14 Він пустив стріли Свої і їх розсипав, блискавок силу і розігнав їх.</p>
<p>15 І відкрилися водні потоки і оголилися підвалини всесвіту від грізного голосу Твого, о Господи, від подиху гніву Твого.</p>
<p>16 Він простягнув руку з висоти, взяв мене і витяг мене з вод великих.</p>
<p>17 Він урятував мене від сильного ворога мого, і від тих, які ненавидять мене, бо вони сильніші від мене.</p>
<p>18 Вони напали на мене в день нещастя мого, та Господь був підпорою моєю.</p>
<p>19 Він вивів мене в безпечне місце і врятував мене, бо Він благоволить до мене.</p>
<p>20 Нехай Господь віддасть мені згідно праведності моєї, за чистотою рук винагородить мене.</p>
<p>21 Бо я тримався доріг Господніх і не відступав безбожно від Бога мого.</p>
<p>22 Бо всі повеління Його переді мною, і наказів Його я не цурався.</p>
<p>23 І був я з Ним непорочний і стерігся, щоб не грішити мені.</p>
<p>24 І Господь віддав мені згідно праведності моєї, згідно чистоти рук моїх перед очима Його.</p>
<p>25 З милосердним Ти поводишся милосердно; із чесним — по-чесному,</p>
<p>26 із чистим — чисто, а з лукавим — за лукавством його.</p>
<p>27 Бо Ти спасаєш людей пригноблених, а очі зухвалі принижуєш.</p>
<p>28 Бо Ти засвідчуєш світильник мій; Господь — Бог мій освітлює темряву мою.</p>
<p>29 З Тобою я переможу військо; з Богом моїм я проберуся через мур.</p>
<p>30 Бог — непорочна дорога Його, слово Господнє очищене, щит Він для всіх, що надіються на Нього.</p>
<p>31 Бо хто Бог, крім Господа? І хто скеля, крім Бога нашого?</p>
<p>32 Цей Бог мене силою оперезав, і дорогу мою упоряджує.</p>
<p>33 Робить ноги мої, мов у лані, і ставить мене на висотах своїх.</p>
<p>34 Навчає руки мої до бою, мої рамена — напинати лук мідний.</p>
<p>35 Ти дав мені спасіння Твоє, як щит; і правиця Твоя підтримує мене, а милість Твоя звеличує мене.</p>
<p>36 Ти розширяєш крок мій підо мною, і не спіткнуться стопи мої.</p>
<p>37 Я переслідував ворогів моїх і наздоганяв їх, і не повертався, аж поки не переміг їх.</p>
<p>38 Я їх розбив, і вони встати не зможуть, вони впали ниць мені під ноги.</p>
<p>39 Бо Ти підперізуєш мене силою до бою, валиш під ноги мені моїх ворохобників.</p>
<p>40 Повернув Ти до мене плечима моїх ворогів, — і понищу ненависників я своїх!</p>
<p>41 Вони кричали, та не було кому їх спасти; до Господа — та Він їх не слухав.</p>
<p>42 І я розвію їх, як порох по вітру; потопчу, як грязь на вулиці.</p>
<p>43 Ти рятуєш мене від бунту народу; Ти ставиш мене на чолі народів; і народ, якого не знав я, буде служити мені.</p>
<p>44 Тільки почувши про мене, коряться мені; чужинці до мене підлещуються.</p>
<p>45 Навіть в укріпленнях своїх чужинці бліднуть і тремтять.</p>
<p>46 Господь живий, і благословенна будь, Скеле моя, і нехай Бог спасіння мого звеличиться,</p>
<p>47 Бог, Який мстить за мене, підкоряє мені народи,</p>
<p>48 Який спасає мене від ворогів моїх; що підніс мене над тими, що повстали проти мене, спасає мене від насильника.</p>
<p>49 Тому то, Господи, між народами Тебе прославлю і співатиму хвалу імені Твоєму.</p>
<p>50 Бо дав Ти велике спасіння цареві Своєму, і наділив милістю помазанця Свого — Давида, і рід його навіки!</p>
<h4>Псалми 19</h4>
<p>1 Небеса розповідають про славу Божу, про чин Його рук розказує небозвід.</p>
<p>2 День дневі передає слово, а ніч ночі об'являє вістку.</p>
<p>3 Без мови і без слів, не чутний їхній голос.</p>
<p>4 Але по всій землі залунав відголос їхній, і до краю всесвіту — слова їхні. Він зробив їх наметом сонця.</p>
<p>5 Воно, як наречений, виходить зі світлиці своєї, і веселиться, як богатир, що пробігає шлях свій.</p>
<p>6 Вихід його з краю неба, — і кругобіг його — до другого кінця. І ніщо не заховане від тепла його.</p>
<p>7 Закон Господній досконалий, він відживляє душу; свідчення Господнє вірне — воно простих умудряє.</p>
<p>8 Повеління Господні праведні — вони серце звеселяють; заповідь Господня чиста — вона очі просвітляє.</p>
<p>9 Страх Господній чистий, він вічно перебуває. Суди Господні правда: всі вони справедливі.</p>
<p>10 Вони дорожчі від чистого золота, солодші від меду із стільника медового.</p>
<p>11 І ними раб Твій остерігається; і в додержанні їх — велика нагорода.</p>
<p>12 Хто може зрозуміти провини свої? Від провин таєних — очисть мене!</p>
<p>13 І від свавільних гріхів утримай раба Твого, щоб гріховність не заволоділа мною. Тоді я буду бездоганний і чистий від гріха тяжкого.</p>
<p>14 Нехай слова уст моїх і думки серця мого будуть приємні Тобі, Господи, скеле моя і Визволителю мій!</p>
<h4>Псалми 20</h4>
<p>1 Господь нехай вислухає тебе в день скорботи; нехай ім'я Бога Якова захистить тебе!</p>
<p>2 Нехай пошле тобі поміч із Святині, нехай підтримає тебе з Сіону.</p>
<p>3 Нехай Він згадає про всі жертвоприношення твої і всепалення твої нехай прийме.</p>
<p>4 Нехай дасть тобі згідно бажання серця твого і нехай здійснить усі помисли твої.</p>
<p>5 І ми будемо радіти спасінням твоїм; і в ім'я Бога нашого піднімемо прапор; Господь нехай задовольнить всі прохання твої.</p>
<p>6 Тепер я пізнав, що Господь спасає помазаника Свого; Він дає йому відповідь зі святих небес могутньою спасаючою правицею Своєю.</p>
<p>7 Одні хваляться колесницями, а інші — кіньми; ми ж — ім'ям Господа, Бога нашого!</p>
<p>8 Вони похитнулись і впали, — ми ж стоїмо і тримаємося міцно!</p>
<p>9 Господи, спаси! Царю, вислухай нас у день поклику нашого!</p>
<h4>Псалми 21</h4>
<p>1 Господи, силою Твоєю веселиться цар і як дуже звеселився він спасінням Твоїм.</p>
<p>2 Ти задовольнив бажання серця його і не відмовив у проханні його.</p>
<p>3 Бо Ти його випередив благословеннями добра, Ти поклав вінець з чистого золота на голову його.</p>
<p>4 Він просив довгого життя у Тебе, і Ти дав йому довголіття на віки вічні.</p>
<p>5 Слава його велика при Твоїй допомозі, хвалою і величністю Ти оздобив його.</p>
<p>6 Бо благословення вічне Ти дав йому, Ти звеселив його радістю Своєї присутності.</p>
<p>7 Бо цар надіється на Господа і, завдяки ласки Всевишнього, він не похитнеться.</p>
<p>8 Рука Твоя знайде всіх ворогів Твоїх; правиця Твоя досягне тих, що ненавидять Тебе.</p>
<p>9 На час гніву Свого Ти вчиниш із них піч вогненну; Господь у гніві Своїм їх понищить, і вогонь пожере їх.</p>
<p>10 Плід їхній Ти з землі знищиш, і рід їхній серед дітей людських.</p>
<p>11 Бо вони задумали зло проти Тебе, Господи, лукаву раду радили, якої здійснити не зможуть.</p>
<p>12 Бо Ти обернеш їх плечима до нас, звернеш тятиву лука Свого проти них.</p>
<p>13 Піднесися ж, Господи, в силі Своїй! А ми будемо співати і славити могутність Твою!</p>
<h4>Псалми 22</h4>
<p>1 Боже мій, Боже мій! Навіщо Ти покинув мене? Далекі слова зойку мого від спасіння мого.</p>
<p>2 О Боже мій! Я кличу вдень, та Ти не відповідаєш; і вночі благаю, та нема мені спокою.</p>
<p>3 Але Ти Святий, Котрий живеш серед хвали Ізраїля.</p>
<p>4 Батьки наші надіялися на Тебе; вони надіялися, і Ти визволяв їх.</p>
<p>5 До Тебе звертались вони і спасалися; вони надіялись на Тебе, і не були посоромлені.</p>
<p>6 А я — черв'як, а не чоловік; сміховище людей, презирство народу.</p>
<p>7 Всі, хто дивиться на мене, глузують з мене, розкривають роти, головою хитають:</p>
<p>8 «Він надіявся на Господа, — хай же рятує його, нехай Той його визволить, Він бо його вподобав».</p>
<p>9 Господи, Ти мене вивів з материнського лона, Ти дав мені безпеку при грудях матері моєї.</p>
<p>10 На Тебе з утроби я зданий; від утроби матері моєї — Ти Бог мій.</p>
<p>11 Не віддаляйся від мене, бо горе близьке, а заступника нема.</p>
<p>12 Багато биків оточили мене, башанські бугаї обступили мене.</p>
<p>13 Вони розкрили на мене пащі свої, як лев, що шматує й ричить.</p>
<p>14 Я став, немов вода розлита, всі кості мої вийшли з суглобів; серце моє, як віск, розтопилося в нутрі моєму.</p>
<p>15 Сила моя висохла, мов череповина, і язик мій прилип до піднебіння, бо Ти звів мене до пороху смертного.</p>
<p>16 Бо пси оточили мене... обліг мене натовп злочинців, вони прокололи руки мої і ноги мої.</p>
<p>17 Я міг би полічити всі кості мої; вони дивляться і роблять з мене видовище.</p>
<p>18 Вони ділять ризи мої між собою і кидають жереб на одяг мій.</p>
<p>19 А Ти, Господи, не віддаляйся! Сило моя, поспіши на допомогу мені.</p>
<p>20 Від меча збережи мою душу, мою єдину від лап собачих.</p>
<p>21 Спаси мене від пащі лева, а вбогу мою від рогів буйволів.</p>
<p>22 Буду звіщати ім'я Твоє братам моїм; серед громади я буду вихваляти Тебе:</p>
<p>23 «Ви, що боїтеся Господа, прославляйте Його! Нащадки Якова — шануйте Його! Майте страх перед Ним всі покоління Ізраїля!</p>
<p>24 Бо Бог не зневажував і не нехтував стражданнями убогого, Він не відвертав лиця Свого від нього, але почув, коли той кликав до Нього».</p>
<p>25 Про Тебе моя хвала у великому зборі; виконаю обітниці мої перед тими, що бояться Тебе.</p>
<p>26 Покірні їстимуть і наситяться; хвалитимуть Господа ті, що шукають Його. Нехай серце ваше живе повіки!</p>
<p>27 Пригадають і навернуться до Господа всі кінці землі, і перед Тобою поклоняться всі племена народів;</p>
<p>28 Господнє бо царство, і Він панує над народами!</p>
<p>29 Будуть їсти й поклоняться всі багачі на землі, перед обличчям Його на коліна попадають усі, хто до пороху повертається і не може себе оживити!</p>
<p>30 Потомство буде служити Йому і буде називатись Господнім повік;</p>
<p>31 Прийдуть і будуть звіщати правду Його народові, який буде народжений, що Він учинив це!</p>
<h4>Псалми 23</h4>
<p>1 Господь — Пастир мій, я в недостатку не буду.</p>
<p>2 На пасовиськах зелених оселить мене, на тихую воду мене провадить!</p>
<p>3 Він душу мою відживляє, провадить мене стежками справедливості, ради імені Свого.</p>
<p>4 І коли б я пішов долиною тіні смертної, не побоюся злого, бо Ти зі мною; Твоє жезло і Твій посох — вони мене втішають.</p>
<p>5 Ти переді мною трапезу зготовив у присутності ворогів моїх, мою голову Ти намастив оливою, моя чаша повна, аж переливається!</p>
<p>6 Так, доброта і милосердя будуть супроводити мене в усі дні життя мого; і я перебуватиму в домі Господньому довгі часи!</p>
<h4>Псалми 24</h4>
<p>1 Господня земля, і вся повнота її, круг землі, і все, що живе на ньому.</p>
<p>2 Бо Він заснував її на морях, і на ріках утвердив її.</p>
<p>3 Хто зійде на гору Господню? І хто стане на святе місце Його?</p>
<p>4 Той, у кого невинні руки і чисте серце, хто не нахиляв душу свою до лукавства і не присягав криво.</p>
<p>5 Такому буде благословення від Господа і праведність від Бога спасіння свого.</p>
<p>6 Таке покоління всіх, хто шукає Його, хто прагне бачити лице Твоє, Боже Якова!</p>
<p>7 Піднесіться, брами високі, і відкривайтеся, двері вічні, нехай увійде Цар слави!</p>
<p>8 Хто ж Той Цар слави? Господь сильний і могутній, Господь, непереможний у бою!</p>
<p>9 Так, піднесіться, брами високі, і відкривайтеся, ворота вічні, нехай увійде Цар слави!</p>
<p>10 Хто ж Він, Той Цар слави? Господь сил небесних; Він Цар слави!</p>
<h4>Псалми 25</h4>
<p>1 До Тебе, Господи, підношу я душу мою!</p>
<p>2 Боже мій, я надіюся на Тебе: не дай, щоб був я посоромлений, нехай не радіють мої вороги ради мене!</p>
<p>3 Не будуть також посоромлені всі, хто на Тебе надіється, та нехай посоромляться ті, що переступ чинять без причини.</p>
<p>4 Господи, вкажи мені дороги Твої, і навчи мене, де стежки Твої.</p>
<p>5 Провадь мене в правді Своїй, і навчи Ти мене, бо Ти Бог спасіння мого, я на Тебе надіюсь кожен день!</p>
<p>6 Пам'ятай милосердя Своє, Господи, і ласки Свої, бо відвічні вони.</p>
<p>7 Гріхів молодості моєї і провин моїх не згадуй; заради милості Твоєї згадай мене, заради благості Твоєї, Господи!</p>
<p>8 Благий і праведний Господь, і тому навчає грішних у дорозі.</p>
<p>9 Він веде покірних у правді і вказує їм лагідно дорогу Свою.</p>
<p>10 Всі стежки Господні — милість і правда для тих, що бережуть завіт Його та свідоцтва.</p>
<p>11 Ради імені Твого, Господи, прости провини мої, бо великі вони!</p>
<p>12 Хто той чоловік, котрий боїться Господа? Він укаже йому дорогу, яку той має вибрати.</p>
<p>13 Душа його житиме в щасті, і нащадки його вспадкують землю.</p>
<p>14 Благовоління Господа до тих, що бояться Його, і завіт Свій Він їм відкриває.</p>
<p>15 Очі мої завжди до Господа, бо Він звільнить від сіті мої ноги.</p>
<p>16 Зглянься на мене і помилуй, бо я самітний і пригноблений!</p>
<p>17 Муки серця мого поширились, — визволь мене з моїх утисків!</p>
<p>18 Споглянь на горе моє і болі мої, і прости всі гріхи мої.</p>
<p>19 Подивись на ворогів моїх, бо їх багато; вони лютою ненавистю палають до мене.</p>
<p>20 Збережи мою душу й спаси мене, щоб я не зазнав ганьби, бо я надіюсь на Тебе.</p>
<p>21 Чистота і правота нехай стоять на сторожі біля мене, бо я надіюсь на Тебе!</p>
<p>22 Визволи, Боже, Ізраїля від усіх його утисків.</p>
<h4>Псалми 26</h4>
<p>1 Суди мене, Господи, бо ходив я в своїй непорочності, і надіявся на Господа, — не спіткнуся.</p>
<p>2 Перевір мене, Господи, і випробуй мене, розглянь нутро моє та серце моє.</p>
<p>3 Бо перед очима моїми Твоє милосердя, і в правді Твоїй я ходив.</p>
<p>4 Не сидів я з людьми неправдивими, і не буду ходити з лукавими.</p>
<p>5 Я громаду злочинців зненавидів, і з грішниками я сидіти не буду.</p>
<p>6 Обмию в невинності руки мої, і обійду Твого, Господи, жертовника.</p>
<p>7 Щоб хвалу голосно виголосити, та звістити про всі чудеса Твої.</p>
<p>8 Господи, я полюбив оселю дома Твого, і місце перебування слави Твоєї.</p>
<p>9 Не губи Ти моєї душі з нечестивими, та мого життя з кровожерами,</p>
<p>10 що в руках їх злодійство, що їхня правиця наповнена підкупом.</p>
<p>11 А я буду ходити в своїй непорочності, визволь та помилуй мене!</p>
<p>12 Нога моя стала на рівному місці, на зборах я благословлятиму Господа!</p>
<h4>Псалми 27</h4>
<p>1 Господь — світло моє і спасіння моє: кого мені боятися? Господь — то твердиня мого життя, кого буду лякатися?</p>
<p>2 Коли будуть наближатись до мене злочинці, щоб жерти тіло моє, мої напасники та мої вороги, — вони спотикнуться й попадають.</p>
<p>3 Коли проти мене розлежиться табір, то серце моє не злякається, коли проти мене повстане війна, — навіть тоді я буду надіятись.</p>
<p>4 Одного я прошу в Господа, і буду жадати того, щоб я міг пробувати в Господньому домі всі дні свого життя, щоб я міг дивитись на красу Господню і в храмі Його пробувати!</p>
<p>5 Бо в час неспокою Він заховає мене в скінії Своїй, сховає таємно мене в оселі Своїй; Він на скелю підійме мене.</p>
<p>6 І тоді піднесеться голова моя над ворогами моїми, що оточують мене; і тоді я принесу жертви Господеві, і я буду радісно співати Йому хвалу.</p>
<p>7 Почуй, Господи, голос мій, коли кличу до Тебе! Змилуйся наді мною і обізвись до мене.</p>
<p>8 Від Тебе говорить серце моє: «Шукайте лиця Мого!» Господи, буду шукати лиця Твого!</p>
<p>9 Не відвертай від мене лиця Твого; не відкинь в гніві раба Твого; Ти допомагав мені, не кидай мене, і не залиш мене, Боже, спасіння мого.</p>
<p>10 Коли б батько мій і мати моя залишили мене, то Ти, Господи, прийняв би мене.</p>
<p>11 Покажи мені дорогу Свою, Господи, і провадь мене стежкою рівною, щоб уникнути мені ворогів моїх.</p>
<p>12 Не віддавай мене на поталу ворогам моїм, бо облудні свідки повстали проти мене, і насильством палають.</p>
<p>13 Але я вірю, що побачу милість Господню на землі живих.</p>
<p>14 Надійся ж на Господа, будь мужній, нехай кріпиться серце твоє, і надійся на Господа.</p>
<h4>Псалми 28</h4>
<p>1 До Тебе кличу, Господи, Скеле моя, не відвертайся мовчки від мене, щоб коли будеш мовчати і цуратися мене, я не став би подібним до тих, що сходять у могилу.</p>
<p>2 Почуй голос благання мого, коли кличу до Тебе, коли підношу руки мої до святого храму Твого.</p>
<p>3 Не карай мене разом з нечестивими та з тими, що чинять беззаконня, котрі говорять слова згоди з ближніми своїми, але мають зло в серцях своїх.</p>
<p>4 Віддай їм згідно вчинків їхніх, по лихих вчинках їх, по ділам рук їх віддай їм, заплати їм по заслузі.</p>
<p>5 За те, що зневажали діла Господні, діла рук Його. Він зруйнує їх та вже не збудує.</p>
<p>6 Благословенний Господь, бо Він почув голос благання мого!</p>
<p>7 Господь — сила моя і щит мій, серце моє надіялось на Нього, і Він допоміг мені; тому втішилось серце моє, і я прославлю Його піснею моєю.</p>
<p>8 Господь сила народу Свого, Він рятівна твердиня помазаника Свого.</p>
<p>9 Спаси, Господи, народ Свій і благослови власність Твою, і паси їх, і піднось їх навіки!</p>
<h4>Псалми 29</h4>
<p>1 Віддавайте Господеві, сини Божі, віддавайте Господеві славу й честь!</p>
<p>2 Віддайте Господу славу імені Його. Вклоніться Господу в дивній святині Його.</p>
<p>3 Голос Господній над водами! Загримів Бог слави. Господь над великими водами!</p>
<p>4 Голос Господній могутній, голос Господній величний!</p>
<p>5 Голос Господній ламає кедри, Господь трощить кедри ливанські.</p>
<p>6 Від голосу Його скачуть, як телята, Ливанські гори, а Сиріонські гори — як молоді буйволи.</p>
<p>7 Голос Господній викрешує полум'я вогняне.</p>
<p>8 Від голосу Господнього трясеться пустиня; Господь потрясає пустинею Кадеша.</p>
<p>9 Від голосу Господнього тремтить лань і опадає листя в лісі, і в храмі Його все належне Йому виголошує: «Слава!»</p>
<p>10 Господь возсів над потопом, і сидітиме Господь, Цар повіки.</p>
<p>11 Господь дасть силу народові Своєму; Господь благословить людей Своїх миром.</p>
<h4>Псалми 30</h4>
<p>1 Величатиму Тебе, Господи, бо Ти підняв мене і не допустив, щоб вороги мої втішались наді мною.</p>
<p>2 Господи, Боже мій, я просив Тебе, і Ти вилікував мене.</p>
<p>3 Ти вивів душу мою з пекла, Ти повернув мене до життя, вирвав мене з-поміж тих, що сходять у могилу.</p>
<p>4 Співайте Господу, святі Його, і славте пам'ять святині Його.</p>
<p>5 Бо на хвилину гнів Його, а милість Його — все життя. Увечері буває плач, а вранці — радість.</p>
<p>6 І я говорив, як жилося мені добре: не захитаюсь повіки.</p>
<p>7 Господи, з благовоління Твого Ти вкріпив гору мою, та одвернув Ти лице Своє і я захитався.</p>
<p>8 І я кликав до Тебе, Господи, і благав Тебе:</p>
<p>9 «Яка користь з крові моєї, коли я зійду в могилу? Чи буде порох славити Тебе, чи ж буде сповіщати про істину Твою?</p>
<p>10 Вислухай мене, Господи, і змилуйся наді мною; Господи, допоможи Мені!»</p>
<p>11 Ти перемінив плач мій на радість; Ти зняв з мене одяг смутку і підперезав мене радістю.</p>
<p>12 Щоб замість лежання в гробі, я міг радісно прославляти Тебе. Господи, Боже мій, я буду вічно вдячний Тобі!</p>
<h4>Псалми 31</h4>
<p>1 На Тебе, Господи, надіюсь. Не дай мені осоромитися повіки, визволи мене по справедливості Твоїй.</p>
<p>2 Прихили вухо Твоє до мене, поспіши, спаси мене, будь мені могутньою твердинею, укріпленим містом, щоб спас мене Ти.</p>
<p>3 Бо Ти — скеля моя і твердиня моя; тому, ради імені Твого, веди мене і керуй мною.</p>
<p>4 Витягни мене з сіті, яку тайно розставили на мене, бо Ти — сила моя.</p>
<p>5 В руки Твої віддаю дух мій; Ти визволив мене, Господи, Боже правди!</p>
<p>6 Я зненавидів тих, що поклоняються нікчемним ідолам, я ж надіюсь на Господа!</p>
<p>7 Буду радіти і втішатися ласкою Твоєю, бо Ти зглянувся на біду мою, довідався про муки душі моєї.</p>
<p>8 І не віддав мене в руки ворога, на місці розлогім поставив Ти ноги мої!</p>
<p>9 Змилуйся наді мною, Господи, бо я в тісноті, від горя виснажилось око моє, душа моя й нутро.</p>
<p>10 До краю дійшло життя моє в журбі і літа мої в зітханні, сила моя виснажилась із-за гріха мого, і кості мої висохли.</p>
<p>11 Я став сміховиськом не тільки для ворогів моїх, а й надто ще й для сусідів моїх і пугалом для знайомих моїх. Всі, хто бачить мене на вулиці, геть тікають від мене.</p>
<p>12 Мене, немов мерця, забуто в серці; я став немов розбита посудина.</p>
<p>13 Бо чую багато шептання, страхіття навколо, коли змовляються разом на мене, міркують забрати душу мою.</p>
<p>14 Але я надіюся на Тебе, Господи; я сказав: «Ти — Бог мій!»</p>
<p>15 В руках Твоїх моя доля: визволи мене від руки ворогів моїх і від переслідувачів моїх.</p>
<p>16 Осяй світлом Твого лиця раба Твого, спаси мене в Твоїм милосерді.</p>
<p>17 Господи, щоб не бути мені осоромленим, що кличу до Тебе! Нехай посоромлені будуть безбожні, нехай мовчки зійдуть до Шеолу.</p>
<p>18 Нехай заніміють облудні уста, що гидоту говорять на праведного з погордою й презирством.</p>
<p>19 Яка велика доброта Твоя, яку Ти зберігаєш для тих, що бояться Тебе, яку Ти приготовив для тих, які надіються на Тебе.</p>
<p>20 Ти охороняєш їх під покровом лиця Свого від людських тенет, Ти їх заховуєш у наметі від язиків сварливих.</p>
<p>21 Благословенний Господь, бо Він явив мені дивну милість Свою в місті оборонному.</p>
<p>22 Бо я сказав у збентеженні моїм: «Господь покинув мене», але Ти таки почув голос благання мого, коли я кликав до Тебе.</p>
<p>23 Любіть Господа, всі святі Його! Господь стереже вірних, а гордому з лишком відплачує.</p>
<p>24 Будьте сильні, і хай буде міцне ваше серце, всі, хто надію покладає на Господа!</p>
<h4>Псалми 32</h4>
<p>1 Блажен, кому прощено беззаконня і чий гріх покритий!</p>
<p>2 Блаженна людина, якій Господь не поставить у вину гріха її, і в кого на душі нема лукавства!</p>
<p>3 Коли я мовчав, спорохнявіли кості мої від мого зітхання цілий день.</p>
<p>4 Бо вдень і вночі рука Твоя тяжіла наді мною; сила моя висохла, як вода в літню засуху.</p>
<p>5 Але я визнав перед Тобою гріх мій, і не затаїв беззаконня мого. Я сказав: «Признаюся в гріхах моїх перед Господом», і Ти простив мої провини.</p>
<p>6 Тому кожний побожний відповідного часу помолиться Тобі, і навіть велика повінь води не досягне до нього.</p>
<p>7 Ти покров мій, Ти охороняєш мене від утиску. Ти обгортаєш мене радістю спасіння!</p>
<p>8 «Я навчу тебе, — каже Господь, — і вкажу тобі дорогу, якою ти маєш ходити; даватиму тобі поради і око Моє над тобою.</p>
<p>9 Не будь, як той безглуздий кінь або впертий осел, яким треба загнуздувати рота віжками та гнуздечкою, коли вони не хочуть іти за тобою.</p>
<p>10 Великі скорботи нечестивому, а хто надіється на Тебе, Господи, того обгорне милосердя Твоє.</p>
<p>11 Веселіться в Господі і тіштеся праведні! І співайте з радістю всі, в кого серце щире!</p>
<h4>Псалми 33</h4>
<p>1 Радійте, праведні, в Господі: праведним личить співати хвалу!</p>
<p>2 Хваліть Господа на гуслях; співайте Йому з арфою десятиструнною.</p>
<p>3 Заспівайте Йому нову пісню; грайте Йому весело, з вигуками.</p>
<p>4 Бо слово Господнє вірне, і всі діла Його праведні.</p>
<p>5 Він любить правду і суд, милості Його повна земля.</p>
<p>6 Словом Господнім створено небеса, а подихом уст Його — вся оздоба їх.</p>
<p>7 Він зібрав ніби в міх усі води морські, утворив безодні на глибини їх.</p>
<p>8 Нехай вся земля боїться Господа! Нехай усі, що живуть на світі, тремтять перед Ним!</p>
<p>9 Бо Він звелів — і сталося; наказав і з'явилося.</p>
<p>10 Господь обертає раду народів у ніщо; Він нівечить задуми людські.</p>
<p>11 Задум Господній навіки стоятиме, думки Його серця на вічні віки.</p>
<p>12 Блаженний народ, Бог якого — Господь, народ, якого Він вибрав Собі у спадщину.</p>
<p>13 Господь споглядає з небес, і Він бачить усіх синів людських.</p>
<p>14 З місця оселі Своєї Він дивиться на всіх мешканців землі.</p>
<p>15 Він, що створив серця всіх їх, і знає всі діла їхні.</p>
<p>16 Не захистить царя велике військо його, і велетня не спасе велика сила його.</p>
<p>17 Марна надія спастися конем, хоч і велика сила в ногах його, та не втекти йому.</p>
<p>18 Бо очі Господні над тими, що бояться Його, над тими, що надіються на милість Його.</p>
<p>19 Він врятує їх від смерті, і в час голоднечі прогодує їх.</p>
<p>20 Душа наша надію складає на Господа. Він наша поміч і щит наш.</p>
<p>21 Ним веселиться серце наше, бо на святе ім'я Його ми надію кладемо!</p>
<p>22 Нехай милосердя Твоє, Господи, буде з нами, бо ми надіємось на Тебе!</p>
<h4>Псалми 34</h4>
<p>1 Буду благословляти Господа повсякчасно; завжди хвала Йому буде в устах моїх.</p>
<p>2 Хвалитиметься душа моя Господом, нехай почують смирені те й звеселяться.</p>
<p>3 Звеличуйте Господа разом зі мною, і прославляйте ім'я Його.</p>
<p>4 Я шукав Господа, і Він почув мене, і визволив мене від усіх моїх небезпек.</p>
<p>5 Ті, що дивляться на Нього, просвіщаються, і лиця їх не посоромляться.</p>
<p>6 Ось бідний кликав, і Господь почув, і визволив його від бід його.</p>
<p>7 Бо ангел Господній стоїть на варті навкруги тих, що Його бояться, і визволяє їх.</p>
<p>8 Скуштуйте і побачите, який добрий Господь! Блаженна людина, котра надіється на Нього.</p>
<p>9 Бійтеся Господа, ви, святі Його, бо не мають недостатку ті, що бояться Його.</p>
<p>10 Левчуки бідні й голодні, а ті, що шукають Господа, не будуть зазнавати недостатку ні в якому добрі.</p>
<p>11 Прийдіть, діти, послухайте мене, страху Господнього навчу я вас.</p>
<p>12 Хто б ти не була людина, що бажає життя і любить довголіття, щоб бачити добро:</p>
<p>13 Бережи від зла язик твій і уста твої від слів лукавих.</p>
<p>14 Ухиляйся від злого і роби добро; шукай миру і його тримайся.</p>
<p>15 Очі Господні на праведних і вуха Його на молитву їх.</p>
<p>16 Господь проти тих, що чинять зло, щоб знищити пам'ять про них з землі.</p>
<p>17 Коли кличуть праведні, то їх чує Господь, і визволяє їх з бід їхніх.</p>
<p>18 Господь близький до розбитих серцем, і смирених духом спасає.</p>
<p>19 Багато скорбот у праведника, і від усіх їх визволяє Господь.</p>
<p>20 Він зберігає всі кості його, і ні одна з них не переломиться.</p>
<p>21 Уб'є нечестивого зло, і ті, що ненавидять праведника, загинуть.</p>
<p>22 Господь визволяє душу рабів Своїх, і не загине ніхто з тих, що надію покладають на Нього.</p>
<h4>Псалми 35</h4>
<p>1 Судися, о Господи, з тими, хто судиться зі мною, воюй з тими, хто зі мною воює.</p>
<p>2 Візьми щит малий і великий, і встань мені на допомогу.</p>
<p>3 Замахнися списом і моїх гонителей стримай; скажи душі моїй: «Я спасіння твоє!»</p>
<p>4 Нехай осоромляться ті, що чатують на душу мою; нехай відступлять назад і покриються ганьбою ті, що задумали зло проти мене.</p>
<p>5 Нехай вони розвіються, як полова на вітрі, і нехай ангел Господній прожене їх.</p>
<p>6 Нехай дорога їхня буде темна і слизька, і нехай ангел Господній переслідує їх.</p>
<p>7 Бо без причини вони наставили на мене пастку свою; без вини викопали яму на мене.</p>
<p>8 Нехай загибель прийде на них несподівано, і сіті їхні, які вони наставили, нехай спіймають їх самих, а в ту яму нехай самі впадуть на свою погибель.</p>
<p>9 А моя душа буде радіти в Господі, буде втішатися спасінням від Нього!</p>
<p>10 Всі мої кості скажуть: «Господи, хто є подібний до Тебе? Ти визволяєш слабого від сильного, бідного й убогого від гнобителів його.»</p>
<p>11 Встали неправдиві свідки проти мене; допитують мене про те, чого я не знаю.</p>
<p>12 Вони віддають мені злом за добро, осирочують душу мою.</p>
<p>13 А я, коли вони хворіли, одягався у веретище; я молився за них, відмовлявся від їжі, молитва ж моя поверталась на лоно моє.</p>
<p>14 Я так упадав, ніби це був мій приятель, або мій брат, я журився, побивався, голосив, ніби по матері.</p>
<p>15 А вони, як упав я, радіють та сходяться, напасники проти мене збираються, я ж не знаю, кричать, і не вмовкають,</p>
<p>16 з зухвалістю і насмішливістю дармоїдів, вони скрегочуть на мене зубами своїми.</p>
<p>17 Господи, чи довго Ти будеш дивитися на це? Відведи душу мою від їхніх зубів, від оцих левчуків — мою єдину.</p>
<p>18 Буду дякувати Тобі на великому зібранні, буду славити Тебе серед численного народу.</p>
<p>19 Нехай з мене не тішаться ті, хто ворогує на мене безвинно, нехай ті не моргають очима, хто мене без причини ненавидить.</p>
<p>20 Бо вони говорять не про мир, а змовляються проти тихих землі.</p>
<p>21 Свої уста на мене вони розкривають, говорять: «Ага, ага! Наші очі це бачили!»</p>
<p>22 Ти бачив, Господи! Не помовчи ж, Господи, не віддаляйся від мене!</p>
<p>23 Прокинься й устань мені на оборону, мій Боже і мій Господи, за мою справу!</p>
<p>24 Суди мене по правді Твоїй, Господи, Боже мій, і нехай не злорадіють вони наді мною.</p>
<p>25 Нехай не скажуть в серці своїм: «Ага! Ми досягли свого!», хай не кажуть: «Ми проковтнули його!»</p>
<p>26 Нехай осоромляться й застилаються всі ті разом, що радіють моєму лиху; нехай укриються соромом і стидом ті, що гордовито несуться проти мене.</p>
<p>27 Нехай радіють і веселяться ті, що бажають мені правоти, і нехай кажуть завжди: «Нехай звеличиться Господь, що миру бажає Своєму рабові».</p>
<p>28 А язик мій звіщатиме правду Твою, славу Твою кожен день!</p>
<h4>Псалми 36</h4>
<p>1 Слово нечестя в серці безбожного; нема страху Божого перед очима його:</p>
<p>2 Сам себе він обманює в очах своїх, ніби шукає гріхів своїх, щоб зненавидіти їх.</p>
<p>3 Слова уст його — неправда й лукавство, перестав він бути мудрим, щоб чинити добро.</p>
<p>4 Беззаконня задумує він на постелі своїй, стає на дорозі недобрій, не цурається злого.</p>
<p>5 Господи, милість Твоя до небес; істина Твоя до хмар.</p>
<p>6 Правда Твоя, як гори Божі, а суди Твої, як безодня велика, людину й скотину спасаєш Ти, Господи!</p>
<p>7 Яке дороге милосердя Твоє, Господи! І ховаються людські сини в тіні Твоїх крил.</p>
<p>8 Вони живляться від достатків дома Твого й з джерела солодощів Твоїх Ти напуваєш їх.</p>
<p>9 Бо в Тебе джерело життя, в Твоїм світлі побачимо світло.</p>
<p>10 Продовж Свою милість на тих, хто знає Тебе, а правду Свою — на щиросердих!</p>
<p>11 Нехай нога гордих не наступить на мене, і рука безбожних нехай не викидає мене!</p>
<p>12 Попадали там беззаконники, повалено їх — і встати не зможуть.</p>
<h4>Псалми 37</h4>
<p>1 Не роздратовуйся через злочинців, не заздри тим, що чинять беззаконня.</p>
<p>2 Бо вони скоро будуть скошені, як трава, і зів'януть, як зелене зілля.</p>
<p>3 Надійся на Господа і чини добро, живи на землі, і зберігай істину.</p>
<p>4 Втішайся Господом, і Він здійснить бажання серця твого.</p>
<p>5 Покладись на Господа в дорозі твоїй, і на Нього надійся, і Він допоможе.</p>
<p>6 І виведе, як світло, правду твою, і справедливість твою, як південь.</p>
<p>7 Жди Господа мовчки й на Нього надійся, не розпалюйся гнівом на того, хто щасливою чинить дорогу свою, на людину, що виконує задуми злі.</p>
<p>8 Перестань гніватися, залиши лютість, не роздратовуйся до того, щоб чинити зло.</p>
<p>9 Бо злочинці будуть викорінені, а ті, що надіються на Господа, успадкують землю.</p>
<p>10 Бо ще трохи, і не буде нечестивого; і будеш дивитися на місце його — і не буде його.</p>
<p>11 Але покірні успадкують землю і будуть насолоджуватись повним миром.</p>
<p>12 Нечестивий замишляє проти праведника і скрегоче на нього зубами своїми.</p>
<p>13 Господь сміється над ним, бо Він бачить, що надходить його день.</p>
<p>14 Нечестиві виймають меч і натягують лук свій, щоб повалити бідного і нужденного, щоб вбити тих, що ходять прямою дорогою.</p>
<p>15 Та меч їхній пройде їм крізь серце, і луки їхні поламаються.</p>
<p>16 Краще мати малий достаток праведника, ніж велике багатство нечестивого.</p>
<p>17 Бо рамена нечестивих будуть поламані, а праведників Господь підтримає.</p>
<p>18 Знає Господь дні невинних, а їхня спадщина пробуде навіки.</p>
<p>19 Вони не осоромляться лихої години, і в день голоднечі, — вони наситяться.</p>
<p>20 А нечестиві гинуть; вороги Господні зів'януть, як овечий той лій, загинуть, і зникнуть, як дим.</p>
<p>21 Нечестивий позичає і не віддає, а праведник виявляє милість, і дає.</p>
<p>22 Отже, благословенні Господом успадкують землю, а прокляті Ним — загинуть.</p>
<p>23 Від Господа кроки людини ставляться міцно, і дорога її до вподоби Йому.</p>
<p>24 Коли буде падати, не впаде: бо Господь підтримає його за руку.</p>
<p>25 Я був молодим і постарівся, але я не бачив, щоб Господь праведника покинув, і щоб нащадки його просили хліба.</p>
<p>26 Кожен день виявляє він милість та позичає, і над потомством його благословення.</p>
<p>27 Ухиляйся від злого та добре чини, та й навіки живи!</p>
<p>28 Бо Господь любить справедливість, і Він не залишає богобійних Своїх; вони будуть навіки бережені, а насіння безбожних загине!</p>
<p>29 Праведні успадкують землю і будуть жити на ній віковічно.</p>
<p>30 З уст праведника виходить мудрість, і язик його говорить правду.</p>
<p>31 Закон Бога його в серці його, ноги його не спіткнуться.</p>
<p>32 Нечестивий підстерігає праведника і пильнує забити його.</p>
<p>33 Але Господь не залишить його в руках того, і не засудить, коли він на суді з'явиться.</p>
<p>34 Надійся на Господа, тримайся дороги Його, і Він удостоїть тебе вспадкувати землю, ти побачиш, як понижені будуть безбожні.</p>
<p>35 Я бачив безбожного, що збуджував страх, що розкоренився, немов саморосле зелене те дерево,</p>
<p>36 та він проминув, і ось нема його.</p>
<p>37 Уважай на безвинного і гляди на праведного; бо людині спокою належить майбутність.</p>
<p>38 А грішники всі разом будуть знищені; нема майбутності для злих людей і для їхніх нащадків.</p>
<p>39 А спасіння праведних від Господа; Він їхня твердиня за часу лихоліття.</p>
<p>40 І Господь допоможе їм і порятує їх; Він визволить їх від беззаконних і збереже їх, бо вони надіються на Нього.</p>
<h4>Псалми 38</h4>
<p>1 Господи, не докоряй мені в гніві Твоїм і не карай мене в незадоволенні Твоїм.</p>
<p>2 Бо стріли Твої пронизали мене, і рука Твоя тяжить на мені.</p>
<p>3 Нема здорового місця на тілі моєму від гніву Твого; немає спокою в костях моїх через мій гріх.</p>
<p>4 Бо беззаконня мої вище голови моєї; вони, як тягар великий, занадто тяжкі для мене.</p>
<p>5 Смердять та гниють рани мої з глупоти моєї.</p>
<p>6 Скорчений я, і над міру похилений, цілий день я тиняюсь сумний.</p>
<p>7 Бо стегна мої ранами вкриті, і нема здорового місця на тілі моїм.</p>
<p>8 Я знемігся і занепав; я ридаю від стогона серця свого...</p>
<p>9 Господи, всі бажання мої перед Тобою, зідхання ж моє не сховалось від Тебе.</p>
<p>10 Сильно тріпочеться серце моє, залишила мене моя сила, і світло очей моїх, — нема вже й того в мене.</p>
<p>11 Друзі мої й мої приятелі від моєї рани стали здаля, а ближні мої поставали осторонь.</p>
<p>12 І ті, що на моє життя зазіхають, тенета розставляють; і ті, що бажають мені нещастя, говорять про погибель, і весь час міркують лукаве.</p>
<p>13 Я ж, мов глухий, не чую; і, як німий, що уст своїх не відкриває.</p>
<p>14 Я став, як чоловік, котрий не чує; і в устах котрого нема виправдання.</p>
<p>15 Бо на Тебе, Господи, надіюся я; Ти даси відповідь, Господи, Боже мій!</p>
<p>16 Бо я сказав: «Нехай не втішаються наді мною! Коли я спіткнуся, — нехай вони не величаються переді мною.»</p>
<p>17 Бо я близький до падіння, і скорбота моя завжди переді мною.</p>
<p>18 Мою провину я визнаю і гріхом моїм журюся.</p>
<p>19 А смертельні вороги мої сильні, і багаточисленні ті, що ненавидять мене безвинно.</p>
<p>20 І ті, що віддячують злом за добро, проти мене, бо я про добро дбаю.</p>
<p>21 Не залишай мене, Господи, Боже мій, не відходь від мене!</p>
<p>22 Поспіши на допомогу мені, Господи, — спасіння моє!</p>
<h4>Псалми 39</h4>
<p>1 Я сказав: «Буду пильнувати дороги мої, щоб не згрішити язиком моїм; загнуздаю уста мої поки беззаконник переді мною!»</p>
<p>2 Занімів я в мовчанні, замовк про добро, а біль мій збільшився.</p>
<p>3 Серце моє загорілось, від думок моїх вогонь зайнявся. І слово навернулось на язик мій:</p>
<p>4 «Господи, дай мені узнати кінець мій і міру днів моїх, яка вона, щоб я знав, коли я помру.</p>
<p>5 Ось Ти дав дні мої, мов п'яді, і вік мій, — як ніщо перед Тобою: Так, одна марнота, кожна людина, якби вона твердо не стояла!</p>
<p>6 Як тінь марна, ходить людина; даремно вона побивається; збирає і не знає, кому дістанеться це.</p>
<p>7 А тепер на що маю надіятися? Надія моя — на Тебе вона!</p>
<p>8 Визволи мене від усіх переступів моїх, і не віддай мене на глум нерозумному.</p>
<p>9 Я онімів, — не відкриваю уст моїх, бо Ти це вчинив.</p>
<p>10 Відверни від мене удар Твій, — від замаху руки Твоєї я пропадаю.</p>
<p>11 Коли Ти караєш людину за беззаконня, то вона пропадає, як одежа від молі; так, кожна людина — марнота.</p>
<p>12 Почуй молитву мою, Господи, і вислухай благання моє; не будь мовчазним до сліз моїх, бо я мандрівник у Тебе, лише подорожній на землі, як і всі батьки мої були.</p>
<p>13 Відверни від мене гнів, і я підкріплюся, перше ніж відійду, і не буде мене.</p>
<h4>Псалми 40</h4>
<p>1 Непохитно я надіявся на Господа, і Він прихилився до мене; Він почув благання моє.</p>
<p>2 Він витягнув мене із згубної ями, з багнистого трясовиння, і поставив ноги мої на скелі, і утвердив стопи мої.</p>
<p>3 І вклав нову пісню в уста мої, хвалу Богові нашому; багато хто це побачать і побояться, і будуть надіятися на Господа.</p>
<p>4 Блаженна людина, котра покладається на Господа і не звертається до гордих, і до тих, що схиляються до неправди.</p>
<p>5 Багато дивних діл вчинив Ти, Господи, Боже мій; Твої чудеса і Твої думки про нас, нема Тобі рівного! Я хотів би звістити й розповісти, — та забагато їх, щоб їх перелічити.</p>
<p>6 Жертви й приношення Ти не захотів; Ти розкрив мені слух. Ти всепалення й жертви за гріх не вимагаєш.</p>
<p>7 Тоді сказав я: «Ось іду. На листах книжних написано про мене».</p>
<p>8 Твою волю чинити, мій Боже, я хочу, і Закон Твій у мене в серці.</p>
<p>9 Я сповістив правду Твою в зібранні великім і уст своїх не спиняв я, Господи, знаєш Ти.</p>
<p>10 Я не заховав правди Твоєї в серці моїм; я звіщав вірність Твою і спасіння Твоє; я не таїв милості Твоєї і правди Твоєї перед великим зібранням.</p>
<p>11 Не стримуй, Господи, великого милосердя Твого до мене; нехай милість і істина Твоя завжди охороняє мене.</p>
<p>12 Бо незлічимі лиха оточили мене, і гріхи мої досягли вже мене, так що й бачити не можу; більше їх, ніж волосся на голові моїй, і серце моє тремтить в мені.</p>
<p>13 Змилуйся, Господи, спаси мене; Господи, поспіши на поміч мені!</p>
<p>14 Нехай посоромлені і зганьблені будуть усі, хто шукає гибелі душі моєї! Нехай відступлять назад і нехай осоромлені будуть усі, хто бажає мені зла.</p>
<p>15 Нехай покриються соромом ті, що кажуть мені: «Ага! Ага!»</p>
<p>16 Хай тішаться та веселяться Тобою всі ті, хто шукає Тебе та хто любить спасіння Твоє, нехай завжди говорять: «Хай буде великий Господь».</p>
<p>17 Я ж бідний і нужденний, але Господь дбає про мене. Він — поміч моя і Визволитель мій; спаси мене, не барися, Боже мій!</p>
<h4>Псалми 41</h4>
<p>1 Блажен, хто дбає про вбогого та нужденного; в день нещастя Господь порятує його;</p>
<p>2 Господь збереже його і дасть йому життя; такий буде благословенний на землі, і Він не віддасть його на поталу ворогам його.</p>
<p>3 Господь зміцнить на одрі хвороби. Ти зовсім зміниш постіль його під час недуги його.</p>
<p>4 Я сказав: «Господи, помилуй мене, вилікуй душу мою, тому що я згрішив перед Тобою».</p>
<p>5 Вороги мої говорять зле про мене: «Коли він умре, то загине ім'я його».</p>
<p>6 А коли приходять провідати мене, говорять облесливо, таять зло в серці, а вийшовши, висловлюють його.</p>
<p>7 Ненависники мої шепнуться між собою, придумують зле проти мене:</p>
<p>8 Слово Веліула пристало до нього; і раз він зліг, не встане більше.</p>
<p>9 Навіть приятель мій, на якого надіявся я, що мій хліб споживав, — підняв на мене п'яту.</p>
<p>10 Але Ти, Господи, змилуйся наді мною, й підійми мене, щоб я віддав їм.</p>
<p>11 По тому дізнаюсь я, що Ти любиш мене, коли ворог не буде тріумфувати наді мною.</p>
<p>12 Мене ж Ти збережеш через невинність мою, і поставиш мене перед Своїм обличчям навіки!</p>
<p>13 Благословенний будь, Господи, Боже Ізраїля, від віку до віку! Амінь і амінь!</p>
<h4>Псалми 42</h4>
<p>1 Як олень прагне до водних потоків, так душа моя прагне до Тебе, Боже!</p>
<p>2 Душа моя прагне до Бога, Живого Бога; коли ж я піду і з'явлюся перед лицем Бога?</p>
<p>3 Сльоза стала для мене поживою вдень і вночі, коли кажуть мені цілий день: «Де твій Бог?»</p>
<p>4 Як про це пригадаю, то душу свою виливаю, як в многолюдді ходив, і водив їх до Божого дому, із голосом співу й подяки святкового натовпу.</p>
<p>5 Чого сумуєш, душе моя, і тривожишся? Надійся на Бога, бо я ще буду прославляти Його, мого Спасителя, за Його спасіння!</p>
<p>6 Боже мій, душа моя пригноблена в мені; тому-то згадав я про Тебе з країни Йордану й Гермону, із гори Міцар.</p>
<p>7 Безодня кличе до безодні під гуркіт Твоїх водоспадів; усі вали Твої й хвилі Твої перейшли наді мною.</p>
<p>8 Удень Господь виявляє Свою милість, уночі ж Його пісня зі мною, молитва до Бога мого життя!</p>
<p>9 Скажу Богу, Скелі моїй: «Чому Ти забув мене? Чого я блукаю сумний через утиск ворога?»</p>
<p>10 Навіть кості мої тріщать, коли сміються наді мною вороги мої, коли кажуть до мене кожен день: «Де Бог твій?»</p>
<p>11 Чому сумуєш, душе моя, чому непокоїшся? Май надію на Бога; тому що я буду ще прославляти Його — Спасителя мого і Бога мого.</p>
<h4>Псалми 43</h4>
<p>1 Суди мене, Боже, і розсуди моє змагання проти народу недоброго. Від чоловіка лукавого й злого визволи мене.</p>
<p>2 Бо Ти, Бог сили моєї! Чому Ти відкинув мене? Чому я мушу сумувати, пригноблений моїми ворогами?</p>
<p>3 Пошли Твоє світло і Твою правду — нехай вони ведуть мене. Нехай вони приведуть мене до Твоєї святої гори, до місця пробування Твого.</p>
<p>4 Тоді я підійду до Божого жертовника, до Бога радості й потіхи моєї, і на арфі буду прославляти Тебе, Боже, мій Боже!</p>
<p>5 Чого сумуєш, душе моя, чого хвилюєшся? Надійся на Бога! Я знову буду прославляти Його — Спасителя мого і Бога мого.</p>
<h4>Псалми 44</h4>
<p>1 Боже, ми вухами своїми чули, наші батьки нам розповідали: велике діло Ти вчинив у часи їхні, в часи давні.</p>
<p>2 Рукою Своєю Ти вигнав народи, а їх оселив; знищив покоління, а їх розмножив.</p>
<p>3 Бо не мечем своїм вони придбали землю, і не їх сила спасла їх, а Твоя рука, Твоя сила й світло лиця Твого, бо Ти прихильно ставився до них.</p>
<p>4 Ти Сам Цар мій, о Боже, звели ж про спасіння Якова.</p>
<p>5 З Тобою поб'ємо своїх ворогів, ім'ям Твоїм будемо топтати повсталих на нас,</p>
<p>6 бо я буду надіятися не на лука свого, і мій меч не допоможе мені,</p>
<p>7 але Ти нас спасеш від противників наших, і наших ненависників осоромиш!</p>
<p>8 Ми щодня хвалили Бога, і ім’я Твоє будемо славити повік!</p>
<p>9 Однак Ти відкинув і засоромив нас, і не виходиш із військом нашим.</p>
<p>10 Ти допустив, щоб ми тікали від ворога нашого, так що ненависники наші грабують нас.</p>
<p>11 Ти, як овець, на заріз віддав нас і розсіяв нас між народами.</p>
<p>12 Ти за безцінок продав Свій народ, і ціни йому не побільшив.</p>
<p>13 Ти на глум віддав нас сусідам нашим, на поталу всім, що навкруги нас.</p>
<p>14 Ти вчинив так, що ми стали прислів'ям язичникам, і головою хитають народи на нас.</p>
<p>15 Переді мною щоденно безчестя моє, і сором вкриває обличчя моє</p>
<p>16 від слів ганьбителя і зрадника, від очей ворога і месника.</p>
<p>17 Все це прийшло на нас, але ми не забули Тебе, і не порушили завіту Твого;</p>
<p>18 не відхилилось серце наше й кроки наші не зійшли з дороги Твоєї!</p>
<p>19 Хоч у місце шакалів Ти випхнув нас, і прикрив нас смертною тінню.</p>
<p>20 Тоді, якби ми забули ім'я Бога нашого, і руки свої простягли до бога чужого:</p>
<p>21 чи Бог не покарав би нас? Він же знає таємниці серця.</p>
<p>22 Але за Тебе, Господи, вбивають нас кожний день, ми стали, як вівці, на заріз.</p>
<p>23 Встань, Господи, чого Ти спиш? Прокинься й не відкидай нас назавжди!</p>
<p>24 Нащо ховаєш лице Своє? Забуваєш про нашу недолю та тісноту нашу?</p>
<p>25 Бо душа наша до пороху принижена, а живіт наш до землі припав.</p>
<p>26 Встань же, о Помоче наша, і визволь нас заради милосердя Твого.</p>
<h4>Псалми 45</h4>
<p>1 Моє серце бринить добрим словом. Я кажу: для Царя моє творіння; мій язик - мов перо скорописця!</p>
<p>2 Ти найкращий з усіх синів людських, у Твоїх устах розлита краса та добро; тому благословив Тебе Бог навіки.</p>
<p>3 Прив'яжи до стегна Свого, Сильний, Свого меча, красу Свою та величність Свою.</p>
<p>4 І в величності Своїй сідай, та й верхи помчися за справи правди, і лагідності та справедливості, і навчить тебе преславних діл Твоя правиця.</p>
<p>5 Твої стріли нагострені. Вони в серце ворогам Царя. Впадуть народи перед Тобою.</p>
<p>6 Престол Твій, Боже, на вічні віки, жезло правди - жезло Царства Твого.</p>
<p>7 Ти полюбив правду, а беззаконня зненавидив, тому помазав Тебе, Боже, Твій Бог, миром радості більш, ніж спільників Твоїх.</p>
<p>8 Вся одіж Твоя, - смирна, алой і касія, в світлицях з костей слонових струни Тебе звеселили.</p>
<p>9 Царські дочки — між шановними Твоїми; праворуч Тебе стоїть цариця в золоті офірському.</p>
<p>10 Слухай, дочко, дивись і нахили до мене вухо! Забудь народ свій і дім батька свого.</p>
<p>11 Забажає Цар красоти твоєї, бо Він є Бог твій, і ти вклонися Йому.</p>
<p>12 І дочка тирська з дарами (приходить), будуть благати тебе найбагатші з народу.</p>
<p>13 Вся слава дочки царя в ній самій, одяг її, шитий золотом.</p>
<p>14 В дорогих шатах ведуть її до Царя, слідом за нею ведуть дівиць, подруг її.</p>
<p>15 Приведуть їх з весіллям і радощами, і ввійдуть вони в світлицю.</p>
<p>16 Замість батьків Твоїх будуть сини Твої, - їх по цілій землі Ти поставиш володарями.</p>
<p>17 Я буду ім'я Твоє згадувати по всіх поколіннях, тому народи прославлятимуть Тебе по вічні віки.</p>
<h4>Псалми 46</h4>
<p>1 Бог — наша охорона і сила, скора допомога в біді, що надходить на нас.</p>
<p>2 І тому ми не боїмося, навіть хоч би земля захиталася, і гори повалилися б у безодню моря.</p>
<p>3 Нехай ревуть і здіймаються води Його, через велич Його тремтять гори.</p>
<p>4 Потоки рік звеселяють місто Боже, святу оселю Всевишнього.</p>
<p>5 Бог серед його - не захитається. Бог допоможе йому, коли ранок настане.</p>
<p>6 Заворушились народи, захитались царства, Він голос подав — і земля розступилася.</p>
<p>7 Господь сил з нами; Бог Якова — наш Заступник.</p>
<p>8 Прийдіть і подивіться на діла Господа, які спустошення Він вчинив на землі.</p>
<p>9 Він припиняє війни по всій землі, ламає Він лука й торощить списа, палить огнем колісниці!</p>
<p>10 «Вгамуйтесь і пізнайте, що Я — Бог, піднесуся між народами й прославлюся на землі!»</p>
<p>11 Господь сил небесних з нами; Бог Якова — наш Заступник.</p>
<h4>Псалми 47</h4>
<p>1 Усі народи плещіть у долоні з радості; вигукуйте Богові голосом радості!</p>
<p>2 Бо Господь грізний Всевишній, Цар великий усієї землі.</p>
<p>3 Він підкорив народи і племена під ноги наші.</p>
<p>4 Він вибрав нам нашу спадщину, красу Якова, котрого Він полюбив.</p>
<p>5 Бог вознісся посеред веселих вигуків, вознісся Господь посеред звуків сурм.</p>
<p>6 Співайте Богові, співайте, співайте нашому Цареві, співайте!</p>
<p>7 Бо Бог — Цар усієї землі, співайте Йому псалом похвали!</p>
<p>8 Бог царює над народами, Він сидить на Своїм святім троні!</p>
<p>9 Вельможі народів зібрались до народу Бога Авраамового, бо щити землі Божі. Він звеличений!</p>
<h4>Псалми 48</h4>
<p>1 Великий Господь і вельми прославлений у місті нашого Бога, на Його святій горі.</p>
<p>2 Прекрасна країна, відрада всієї землі, - гора Сіон, на її північних околицях місто Царя великого.</p>
<p>3 Бог у світлицях Своїх знаний як захисник.</p>
<p>4 Бо царі ось зібрались, ішли вони разом,</p>
<p>5 як побачили, то здивувались, полякалися й розпорошилися...</p>
<p>6 Обгорнув їх там страх, немов біль породіллю:</p>
<p>7 Ти розбив східним вітром кораблі Фарсиса.</p>
<p>8 Про що чули ми, те й побачили в місті Господа сил небесних, у місті Бога нашого: Бог укріпляє його навіки.</p>
<p>9 Боже, в храмі Твоєму ми роздумуємо про Твою милість.</p>
<p>10 Яке ім'я Твоє, Боже, така й хвала Твоя аж до країв землі. Правиця Твоя повна справедливості!</p>
<p>11 Нехай веселиться гора Сіон. Нехай радіють дочки іудейські через Твоє правосуддя!</p>
<p>12 Обійдіть кругом Сіон і роздивіться його, полічіть його башти!</p>
<p>13 Зверніть увагу на укріплення його, огляньте палаци його, щоб ви могли розповісти про це наступному поколінню.</p>
<p>14 Бо цей Бог — наш Бог навіки. Він буде нашим провідником, аж до смерті!</p>
<h4>Псалми 49</h4>
<p>1 Послухайте це всі народи,</p>
<p>2 і прості, і вельможні, разом багаті і бідні.</p>
<p>3 Мої уста казатимуть премудрість і думки серця мого - науку.</p>
<p>4 Нахилю своє вухо до притчі й при гуслях відкрию загадку свою!</p>
<p>5 Чого боятися мені в день лихоліття, коли обступлять мене злочинства тих, що мене переслідують,</p>
<p>6 які покладаються на своє багатство і хваляться своїми достатками?</p>
<p>7 Людина ніколи не викупить брата свого, не дасть Богові викупу за нього.</p>
<p>8 Дорога ціна викупу душі їх і не буде того повік,</p>
<p>9 щоб зостався хто жити вічно, і не побачив могили.</p>
<p>10 Бож бачать, що мудрий умирає так само, як нерозумний і безглуздий, і свої багатства іншим залишають.</p>
<p>11 Вони думають, що доми їхні вічні й оселі їхні з роду в рід, і землі свої називають своїм ім'ям.</p>
<p>12 Але людина в честі не зостанеться, вона подібна худобі, що гине!</p>
<p>13 Така їхня дорога — безумство їх, та за ними йдуть ті, хто кохає їхню думку.</p>
<p>14 Вони зійдуть у шеол, і смерть їх пасе, немов вівці, а праведники запанують над ними від рання. Сила покине їх і шеол буде мешканням для них.</p>
<p>15 Та визволить Бог душу мою з влади шеолу, бо Він мене візьме.</p>
<p>16 Тому не лякайся, коли багатіє людина, коли збільшується слава дому її, —</p>
<p>17 бо коли помре, вона нічого не візьме з собою, і її слава не піде за нею!</p>
<p>18 Хоч за життя потішає вона душу свою і славлять її, що вона догоджає собі.</p>
<p>19 Але піде вона до роду батьків своїх, які ніколи не побачать світла.</p>
<p>20 Людина, в пошані, але нерозумна, подібна худобі, що гине.</p>
<h4>Псалми 50</h4>
<p>1 Прорік Бог над богами, Господь, і землю покликав від сходу сонця і до заходу.</p>
<p>2 З Сіону, корони краси, Бог з'явився в сяйві.</p>
<p>3 Бог наш іде й не мовчить. Палаючий огонь перед Ним, а навкруги Його сильна буря.</p>
<p>4 Він кличе з висоти небо і землю народ Свій судити.</p>
<p>5 «Позбирайте Мені Моїх святих, що вступили в завіт зі Мною при жертві».</p>
<p>6 І небеса проголосять правду Його, що суддя цей — Бог.</p>
<p>7 «Слухай же ти, Мій народе, бо ось Я буду говорити, Ізраїлеві, і буду свідчити на тебе: Бог, Бог твій Я!»</p>
<p>8 Не за жертви докорятиму тебе, бо всепалення твої завжди переді мною,</p>
<p>9 не візьму Я із дому твого телят, а ні козлів з дворів твоїх.</p>
<p>10 Адже всі лісові тварини Мої та худоба на тисячах гір.</p>
<p>11 І все птаство гірське, і звір польовий переді Мною!</p>
<p>12 І коли б Я зголоднів, то не казав би тобі, бо весь всесвіт Мій, і все, що є в ньому.</p>
<p>13 Але чи ж їм Я м'ясо волів, чи п'ю кров козлів?</p>
<p>14 Принеси Богові в жертву хвалу й віддай Всевишньому обітниці твої,</p>
<p>15 і до Мене поклич в день недолі, Я визволю тебе і ти прославиш Мене».</p>
<p>16 А до грішника Бог промовляє: «Чого про устави Мої розповідаєш, і завіт Мій носиш в устах своїх,</p>
<p>17 а сам ненавидиш науку Мою й слова Мої кидаєш позад себе?</p>
<p>18 Ти як бачиш злодія, пристаєш до нього й з перелюбником участь поділяєш.</p>
<p>19 Своїм устам даєш волю до ганьби й язик твій плете зраду на брата.</p>
<p>20 Ти сидиш і говориш на брата твого й на сина матері твоєї кидаєш наклеп.</p>
<p>21 Ти це робив, а Я мовчав. Ти думав, що Я такий же, як ти. Я ж покараю тебе й поставлю гріхи твої перед очі твої!</p>
<p>22 Зрозумійте ж це ви, що забуваєте Бога, щоб Я не схопив, бо не буде кому рятувати.</p>
<p>23 Хто жертву подяки приносить, той шанує Мене; а хто стежить за своєю дорогою, тому явлю Я спасіння Боже».</p>
<h4>Псалми 51</h4>
<p>1 Помилуй мене, Боже, з великої милості Твоєї, і з великого милосердя Свого загладь беззаконня мої!</p>
<p>2 Обмий мене зовсім від беззаконня мого, й очисти мене від мого гріха.</p>
<p>3 Бо беззаконня моє я знаю, а гріх мій переді мною постійно.</p>
<p>4 Тобі, одному Тобі я згрішив, і перед очима Твоїми лукаве вчинив, тому справедливий Ти в слові Своїм і бездоганний у суді Своїм.</p>
<p>5 Ось бо я в беззаконні народжений, і в гріху зачала мене мати моя.</p>
<p>6 Ось, Ти любиш істину в серці й в глибині душі відкриваєш мені мудрість.</p>
<p>7 Очисть мене іссопом, і я буду чистий; обмий мене, і я буду біліший від снігу.</p>
<p>8 Дай мені почути радості й веселощі, — і зрадіють кістки Тобою розбиті.</p>
<p>9 Обличчя Своє заховай від гріхів моїх, і всі беззаконня мої згладь.</p>
<p>10 Створи в мені чисте серце, Боже, і віднови в мені духа правого.</p>
<p>11 Не відкинь мене від лиця Свого; не забери від мене Твого Духа Святого.</p>
<p>12 Поверни мені радість спасіння Твого; і духом владичним підтримай мене.</p>
<p>13 Тоді я буду навчати беззаконців доріг Твоїх, і навернуться грішні до Тебе.</p>
<p>14 Визволи мене від переступу кровного, Боже, Боже спасіння мого, мій язик радісно величатиме справедливість Твою!</p>
<p>15 Господи, відкрий мої уста, і язик мій звістить Тобі хвалу.</p>
<p>16 Бо не задовольнить Тебе жертва, яку я приніс би і всепалення Тобі не любе.</p>
<p>17 Жертва Богові — скрушений дух; серця скрушеного та покірливого Ти не відкинеш, Боже!</p>
<p>18 Ущаслив Своїм благословінням Сіон, збудуй мури для Єрусалиму.</p>
<p>19 Тоді будуть Тобі любі жертви праведності, — жертви всепалення і приношення, тоді принесуть телят на жертовник Твій!</p>
<h4>Псалми 52</h4>
<p>1 Чого хвалишся злом, о могутній? Милість Божа перебуває зі мною цілий день.</p>
<p>2 Замишляє лукавство язик твій, як гостра бритва, готовиш ти зраду.</p>
<p>3 Ти любиш зло більше, ніж добро, неправду говорити більше, ніж правду.</p>
<p>4 Ти любиш усякі шкідливі слова, язику зрадливий.</p>
<p>5 Отож, Бог знищить тебе навіки: Він вихопить тебе з твого намету і викорінить тебе із землі живих.</p>
<p>6 Праведні люди побачать це і злякаються; і будуть сміятися з нього.</p>
<p>7 «Ось чоловік, який не покладався на Бога, а покладався на своє велике багатство та зміцнювався злочинством своїм».</p>
<p>8 Я ж — немов би те оливкове дерево, зелене в домі Божім; я надіюся на ласку Божу на віки вічні!</p>
<p>9 Я прославлятиму Тебе вічно за те, що Ти вчинив, надіятися на ім'я Твоє: бо Ти добрий до побожних Твоїх.</p>
<h4>Псалми 53</h4>
<p>1 Безумний сказав у серці своїм: «Нема Бога!» Вони розбещені і творять підлі діла; нема нікого, хто творив би добро.</p>
<p>2 Бог дивиться з небес на синів людських, щоб побачити, чи є між ними розумні, які шукають Бога.</p>
<p>3 Усі відвернулися, разом стали огидними; нема нікого, хто творив би добро, нема ні одного.</p>
<p>4 Невже не схаменуться всі, що роблять беззаконня, що поїдають Мій народ, немов би хліб їли, і не визнають Бога?</p>
<p>5 Але вони там бояться страху, де його нема. Бо Бог розкидає кості тих, хто отаборився проти тебе; бо Він забув про них.</p>
<p>6 О, коли б то вже прийшло для Ізраїля спасіння із Сіону! Як долю Свого народу поверне Господь, то зрадіє Яків і втішиться Ізраїль!</p>
<h4>Псалми 54</h4>
<p>1 Спаси мене, Боже, ім'ям Твоїм; виправдай мене Своєю силою!</p>
<p>2 Боже, почуй молитву мою; вислухай слова уст моїх.</p>
<p>3 Чужинці нападають на мене, й сильні зазіхають на моє життя, вони не ставили Бога перед собою.</p>
<p>4 Ось Бог помагає мені, Господь з тими, котрі підтримують моє життя.</p>
<p>5 Нехай зло повернеться на моїх ворогів, Своєю правдою винищи їх.</p>
<p>6 Щиро я принесу жертву Тобі; ім'я Твоє, Господи, славити буду, бо воно добре.</p>
<p>7 Ти визволив мене від усіх бід; і на ворогів моїх сміливо дивиться око моє.</p>
<h4>Псалми 55</h4>
<p>1 Вислухай, Боже, молитву мою, і не зневаж благання мого!</p>
<p>2 Вислухай мене і дай мені відповідь; я блукаю в смутку своїм і стогну</p>
<p>3 від ворожого голосу, від утисків нечестивих, бо вони горнуть лихо на мене, і в гніві переслідують мене.</p>
<p>4 Тремтить моє серце в мені, і страх смерті охопив мене.</p>
<p>5 Страх і тремтіння охопили мене; жах поглинув мене.</p>
<p>6 І я сказав собі: «О, коли б я мав крила голуба! Я полетів би і відпочив!</p>
<p>7 Я б полинув далеко і залишився б у пустині.</p>
<p>8 Поспішив би я до мого місця притулку, від буйного вітру і бурі».</p>
<p>9 Знищ їх, Господи, поплутай мову їхню, бо я бачу насильство і сварку в місті.</p>
<p>10 Удень і вночі вони бродять по мурах міста; гріх та неправда в середині його.</p>
<p>11 Чинять вони зло одне одному й не зникає з вулиць їх лукавство та зрада.</p>
<p>12 Бо ж не ворог лихословить мене, — я переніс би, і не ненависник мій величається наді мною, я б сховався від нього.</p>
<p>13 А то ж ти, чоловіче, мені рівня, друг мій і близький мій,</p>
<p>14 з котрим насолоджувались ми бесідою, ходили до Божого дому серед бурхливого натовпу...</p>
<p>15 Нехай поглине їх смерть, нехай зійдуть вони до шеолу живими, бо зло в їхнім мешканні, у їхній середині!</p>
<p>16 А я кличу до Бога, і Господь спасе мене.</p>
<p>17 Увечорі, вранці й опівдні я скаржусь і зітхаю, і Він почує голос мій.</p>
<p>18 Звільнив з миром душу мою від нападків на мене, бо багато було їх на мене.</p>
<p>19 Бог, Який сидить вічно на престолі, почує їх і завдасть їм болю, бо нема в них каяття, і Бога вони не бояться.</p>
<p>20 Руки свої здіймають на тих, що з ними в злагоді, порушують свою згоду з ними.</p>
<p>21 Уста їх масніші від масла, але війна в їхньому серці; слова їхні масні, як олія, але вони, як мечі ті оголені!</p>
<p>22 Поклади на Господа турботи твої, і Він підтримає тебе; Він не допустить ніколи, щоб праведник захитався.</p>
<p>23 Але Ти, Боже, вкинеш їх у яму погибелі; люди кровожадні і зрадливі не доживуть і до половини віку свого. А я надію покладаю на Тебе!</p>
<h4>Псалми 56</h4>
<p>1 Помилуй мене, Боже, бо топче мене чоловік, — цілий день він воює та тисне мене!</p>
<p>2 Чатують мої вороги цілий день, бо багато таких, що воюють завзято проти мене!</p>
<p>3 Та в день, коли страх оволодіє мною, я надію покладаю на Тебе.</p>
<p>4 На Бога, слово Якого я хвалю, на Бога я надіюся; я не буду боятися. Що зробить мені тіло?</p>
<p>5 Всякий день вони перекручують слова мої; всі їхні думки проти мене на зло:</p>
<p>6 Збираються, ховаються, стежать за кроком моїх ніг, щоб спіймати душу мою.</p>
<p>7 Невже вони уникнуть кару за беззаконня? У Твоєму гніві, Боже, повали народи!</p>
<p>8 Мої скитання Тобі відомі, сльози мої збери в посудину Твою: чи ж не записані вони у книзі Твоїй?</p>
<p>9 Тоді вороги мої відступлять назад, того дня, як я кликати буду. Та я знаю, що Бог зі мною.</p>
<p>10 І в Бозі я справу свою докінчу, докінчу я в Господі справу!</p>
<p>11 На Бога я надіюся; я не буду боятися. Що може мені заподіяти чоловік?</p>
<p>12 На мені, о Боже, обітниці Тобі; я принесу Тобі жертву подяки.</p>
<p>13 Бо Ти врятував мою душу від смерті і ноги мої від спотикання, щоб я ходив перед Богом у світлі життя.</p>
<h4>Псалми 57</h4>
<p>1 Помилуй мене, Боже, помилуй мене, бо на Тебе надіється душа моя й у затінку крил Твоїх я сховаюсь, доки перейде біда.</p>
<p>2 Я кличу до Бога Всевишнього, до Бога, що чинить для мене добро.</p>
<p>3 Він пошле з небес — і врятує мене, Він поганьбить того, хто чатує мене. Бог пошле Свою милість та правду.</p>
<p>4 Душа моя серед левів; я лежу між людьми, що вогнем палають, між синами людськими, яких зуби — стріли й списи, а язик їх — гострий меч.</p>
<p>5 Будь звеличений, Боже, вище небес; Твоя слава по всій землі.</p>
<p>6 Вороги мої наставили пастку на мене; знесилили душу, викопали для мене яму й самі попадали в неї!</p>
<p>7 Моє серце зміцнилося, Боже, моє серце зміцнилося; я буду співати та славити Тебе!</p>
<p>8 Збудися ж славо моя! Пробудися, арфо і ліро! Я розбуджу ранішню зорю!</p>
<p>9 Я буду славити Тебе, Боже, між народами; буду співати Тобі між людьми.</p>
<p>10 Бо милосердя Твоє до небес; а правда Твоя аж до хмар.</p>
<p>11 Будь звеличений, Боже, вище небес; по всій землі слава Твоя!</p>
<h4>Псалми 58</h4>
<p>1 Чи ви, поправді творите суд, вельможі? Чи справедливо судите ви, сини людські?</p>
<p>2 Ні, в серцях ваших ви звершуєте беззаконня, насильством рук ваших торгуєте на землі.</p>
<p>3 Нечестиві вже з дня народження свого відступили; від материнського лона блудять, кажучи неправду.</p>
<p>4 Отрута їхня, як отрута зміїна, як у того аспіда, що затуляє своє вухо,</p>
<p>5 і не чує слів заклинача, чарівника, майстерного в чарівництві.</p>
<p>6 Поруйнуй зуби в ротах їхніх, Боже; левчукам розбий, Господи, щелепи!</p>
<p>7 Нехай вони розпливуться, як вода, що розтікається; коли вони натягають луки свої, нехай стріли їхні будуть як переломлені;</p>
<p>8 нехай щезнуть, немов слимак, не бачать сонця, як мертвий плід у жінки.</p>
<p>9 Раніш ніж горшки ваші відчують тернину запалену, нехай буря рознесе її, чи свіжу чи спалену!</p>
<p>10 Зрадіє праведник, коли побачить помсту, коли він обмиє ноги свої в крові нечестивих.</p>
<p>11 І скаже людина: «Поправді є плід праведному! Справді є Бог, — суддя на землі!»</p>
<h4>Псалми 59</h4>
<p>1 Визволи мене від ворогів моїх, Боже мій; захисти мене від тих, що повстали проти мене.</p>
<p>2 Визволи мене від злочинців і спаси мене від кровожерлих людей.</p>
<p>3 На мене збираються сильні, — не моя провина, о Господи, і не мій гріх!</p>
<p>4 Без моєї вини вони збігаються та готуються, — встань же на допомогу мені й поглянь.</p>
<p>5 Всемогутній Боже, Боже Ізраїля, пробудись і покарай всі народи, не помилуй ні одного із зрадників злих!</p>
<p>6 Вони увечорі повертаються, гарчать, як собаки, і блукають по місту.</p>
<p>7 Ось вони злословлять язиком своїм, в устах їх мечі, бо думають: «Хто почує?»</p>
<p>8 Але Ти, Господи, смієшся з них, осоромиш усі ті народи.</p>
<p>9 О Сило моя! Я вичікую Тебе; Ти, Боже, — моя оборона!</p>
<p>10 Бог, що милує мене, піде попереду мене. Бог дасть мені перемогу над моїми ворогами.</p>
<p>11 Але не вбивай їх, щоб мої люди не забули; розкидай їх Своєю силою, і приниж їх, Господи, щите наш.</p>
<p>12 За гріхи уст їхніх і слова язика їхнього, нехай спіймаються вони в гордості своїй, за клятву й неправду, що всюди сіють.</p>
<p>13 Знищ їх у гніві, знищ їх, щоб їх не було; і нехай знають, що Бог панує над Яковом, аж до кінців землі!</p>
<p>14 Вони повертаються назад увечорі, гарчать, як собаки, і блукають по місту.</p>
<p>15 Вони тиняються, шукаючи їжі, і виють, як не знайдуть поживи.</p>
<p>16 А я буду оспівувати силу Твою, буду вранці прославляти милість Твою, бо для мене Ти був у день недолі моєї твердинею й захистом!</p>
<p>17 О моя сило! Тобі співатиму я, бо Ти заступник мій, Бог мій, що милує!</p>
<h4>Псалми 60</h4>
<p>1 Боже, Ти покинув нас, розпорошив Ти нас, Ти розгнівався, повернися ж до нас!</p>
<p>2 Ти потряс землею і розколов її; залагодь тріщини її, бо вона захиталась.</p>
<p>3 Ти дав народові Твоєму зазнати гіркої долі; напоїв нас отруйним вином.</p>
<p>4 Для тих, хто боїться Тебе, Ти дав знамено, щоб вони підняли його задля правди.</p>
<p>5 Щоб любі Твої були визволені, Своєю правицею допоможи, й обізвися до нас!</p>
<p>6 Бог промовив із святині Своєї: «Зрадію, і поділю Сіхем і розміряю долину Суккот.</p>
<p>7 Гілеад Мій, і Манассія Мій; Єфрем — Мій шолом, Іудея Мій — скіпетр.</p>
<p>8 Моав — то мідниця Моя, на Едом кидаю сандалю Свою; над Філістією я вигукуватиму переможно».</p>
<p>9 Хто приведе мене до укріпленого міста? Хто приведе мене до Едому?</p>
<p>10 Чи не Ти, Боже, Який відкинув нас, що не виходиш, Боже, з нашими військами?</p>
<p>11 Допоможи нам проти наших ворогів, бо марна поміч людська.</p>
<p>12 З Богом ми виявимо силу, і Він потопче ворогів наших.</p>
<h4>Псалми 61</h4>
<p>1 Почуй благання моє, Боже, вислухай мою молитву.</p>
<p>2 Від краю землі я кличу до Тебе, коли серце моє мліє; виведи мене на скелю, що для мене недосяжна.</p>
<p>3 Бо Ти став для мене сховищем, міцною вежою проти ворогів.</p>
<p>4 Хай я оселюся в Твоєму наметі вічно і знайду захист в укритті крил Твоїх.</p>
<p>5 Бо Ти, Боже, почув обітниці мої; Ти дав мені спадщину тих, які бояться імені Твого.</p>
<p>6 Продовж дні до днів цареві, продовж літа його з роду в рід.</p>
<p>7 Нехай він перебуває перед лицем Божим навіки, хай милість та правда його стережуть!</p>
<p>8 Тому буду співати імені Твоєму завжди, виконувати буду щоденно обіти свої!</p>
<h4>Псалми 62</h4>
<p>1 Тільки в Бозі спочинок знайде душа моя; тільки від Нього спасіння моє!</p>
<p>2 Тільки Він моя скеля і моє спасіння; Він твердиня моя, — не похитнуся повіки!</p>
<p>3 Доки будете нападати на чоловіка? Чи всі ви хочете його повалити, немов похилену стіну, немов розхитаний тин?</p>
<p>4 Вони тільки й думають, як би зіпхнути його з висоти, вони полюбили неправду: благословляють устами, а в серці своїм — проклинають.</p>
<p>5 Тільки в Бозі мій спокій, душе моя, тільки на Нього надія моя.</p>
<p>6 Тільки Він скеля моя і спасіння моє; Він твердиня моя, — не захитаюсь!</p>
<p>7 У Бозі спасіння моє й моя слава, скеля сили моєї, моє пристановище в Бозі.</p>
<p>8 Народе! Кожного часу надійтеся на Нього, виливайте перед Ним свої серця, бо Бог для нас — пристановище!</p>
<p>9 Дійсно, сини людські — тільки суєта, сини мужів — обмана: як узяти на вагу — вони легші, ніж пара.</p>
<p>10 Не надійтесь на утиск, і не пишайтесь грабунком; як багатство збільшується, то нехай твоє серце не прив'язується до нього.</p>
<p>11 Бог сказав раз, а двічі я чув: що сила — у Бога.</p>
<p>12 І в Тебе, о Господи, милість, бо Ти відплачуєш кожному згідно з ділами його!</p>
<h4>Псалми 63</h4>
<p>1 Боже, Ти Бог мій, ревно я шукаю Тебе; душа моя жадає Тебе, тужить тіло моє за Тобою в землі виснаженій, сухій і безводній,</p>
<p>2 щоб бачити силу Твою і славу Твою, як бачив я Тебе в святині.</p>
<p>3 Тому що милість Твоя краще від життя, уста мої прославлятимуть Тебе!</p>
<p>4 Так я буду в житті своїм благословляти Тебе й руки мої підноситиму в ім'я Твоє.</p>
<p>5 Насичується, ніби лоєм і товщем, душа моя, а уста мої радісним голосом хвалять Тебе.</p>
<p>6 Як згадую Тебе на постелі своїй, розмишляю про Тебе в сторожах нічних.</p>
<p>7 Тому що Ти став на поміч мені, я співаю в тіні крил Твоїх.</p>
<p>8 Приліпилась до Тебе душа моя; Твоя правиця підтримує мене.</p>
<p>9 А ті, що шукають загибелі душі моєї, підуть в безодню землі.</p>
<p>10 Вони помордовані будуть мечем і стануть здобиччю шакалів.</p>
<p>11 Цар же звеселиться в Бозі; хвалитиметься кожен, хто клянеться Ним, коли вуста тих, котрі говорять неправду, замовкнуть.</p>
<h4>Псалми 64</h4>
<p>1 Боже, почуй голос мій, як скаржуся я, від страху ворожого душу мою хорони!</p>
<p>2 Заховай мене від таємних замірів злодіїв, від крику свавільців,</p>
<p>3 які нагострили свого язика, як меча, натягли стрілу свою словом гірким,</p>
<p>4 щоб таємно стріляти в невинного. Вони нагло стріляють у нього й не бояться!</p>
<p>5 У злій справі зміцнюють себе, змовляються пастки таємно розставити, кажуть: «Хто побачить їх?»</p>
<p>6 Придумують неправду, чинять розслідування за розслідуванням навіть до нутра людини в глибині серця.</p>
<p>7 Але Бог скарає їх, як стрілою. Вмить будуть вони поранені.</p>
<p>8 Вони будуть одне одного побивати язиком своїм, усі, хто побачить їх, геть піде від них!</p>
<p>9 І всі люди боятися будуть, сповістять про діла Божі й зрозуміють, що то діло Його.</p>
<p>10 А праведник звеселиться Господом і буде надіятись на Нього й похваляться всі праведні серцем.</p>
<h4>Псалми 65</h4>
<p>1 Слава чекає Тебе, Боже, на Сіоні; наші обітниці Тобі ми виконаємо.</p>
<p>2 Ти, Котрий вислуховуєш молитви, до Тебе всяке тіло приходить!</p>
<p>3 Беззаконня наші перемагають нас; тільки Ти можеш простити їх.</p>
<p>4 Блаженний, кого вибираєш Ти та наближаєш, — в оселях Твоїх спочивати той буде! Наситимось благословенням дому Твого, — святістю храму Твого!</p>
<p>5 Дивний у правосудді, почуй нас, Боже, Спасителю наш, надіє всіх кінців землі та далеких морів.</p>
<p>6 Ти, що Своєю силою утвердив гори, підперезавшись могутністю.</p>
<p>7 Ти втихомирюєш шум морів, бурхливість їхніх хвиль і хвилювання народів.</p>
<p>8 Перед Твоїми чудесами наповнюються страхом народи на всіх кінцях землі. Ти звеселяєш місця сходу й заходу.</p>
<p>9 Ти відвідуєш землю і зрошуєш її; Ти збагачуєш її рясно. Божий потік повний води. Ти готуєш для них хліб, бо Ти так її упорядкував.</p>
<p>10 Напуваєш борозни її, вирівнюєш груддя її, розм'якшуєш її краплями дощу, Ти благословляєш рослинність її.</p>
<p>11 Ти увінчав рік добротою Твоєю, і дороги Твої туком течуть.</p>
<p>12 Пасовиська в пустині рясніють травою, і горби вкриваються радістю.</p>
<p>13 Луки одягнулися отарами, а долини покрилися збіжжям. Усе торжествує, усе співає!</p>
<h4>Псалми 66</h4>
<p>1 Вигукуй радісно Богові, вся земле!</p>
<p>2 Співайте славу імені Його; звеличіть хвалу Його!</p>
<p>3 Скажіть Богові: «Які Твої діла предивні! Задля великої сили Твоєї підлещуються до Тебе Твої вороги.</p>
<p>4 Уся земля поклониться Тобі; і співати Тобі буде, оспівуючи ім'я Твоє».</p>
<p>5 Прийдіть і погляньте на діла Божі! Він грізний у ділах проти синів людських.</p>
<p>6 Він обернув море в сушу, і вони ріку перейшли пішки. Там раділи ми в Ньому!</p>
<p>7 Всемогутністю Своєю Він царює віковічно; очі Його стежать за народами: нехай бунтівники не підносяться!</p>
<p>8 Прославляйте, народи, нашого Бога, нехай буде чути голос хвали Його!</p>
<p>9 Він зберіг наше життя і не дав спотикнутися ногам нашим.</p>
<p>10 Бо Ти, Боже, випробував нас; Ти очистив нас, як очищається срібло.</p>
<p>11 Ти завів нас в тенета і поклав тягар на плечі наші.</p>
<p>12 Ти посадив людину на голову нашу; ми пройшли крізь вогонь і воду, але Ти привів нас до місця достатку.</p>
<p>13 Увійду з жертвами всепаленнями в дім Твій, виконаю Тобі обітниці мої,</p>
<p>14 які вимовили уста мої, і прорік язик мій у тісноті моїй.</p>
<p>15 Як жертву всепалення, принесу Тобі ситих телят з димом кадильним баранячим, пожертвую биків з козлами.</p>
<p>16 Прийдіть і послухайте всі, хто боїться Бога, я розповім вам, що Він вчинив для моєї душі.</p>
<p>17 До Нього я кликав устами моїми, і звеличав Його моїм язиком.</p>
<p>18 Коли б я бачив беззаконня в моєму серці, Господь не почув би мене.</p>
<p>19 Але Бог почув, Він зглянувся на голос молитви моєї.</p>
<p>20 Благословенний Бог, Який не відкинув молитви моєї й свого милосердя від мене!</p>
<h4>Псалми 67</h4>
<p>1 Нехай Бог помилує нас і благословить нас, і нехай Його лице засяє над нами;</p>
<p>2 щоб пізнали на землі дорогу Твою, посеред народів — спасіння Твоє!</p>
<p>3 Нехай народи прославляють Тебе, Боже; нехай усі народи прославляють Тебе.</p>
<p>4 Нехай народи радіють та веселяться, бо Ти правиш народами по правді й племена ведеш на землі!</p>
<p>5 Нехай народи прославляють Тебе, Боже; нехай всі народи прославляють Тебе.</p>
<p>6 Земля дала урожай свій, і Бог, наш Бог, благословить нас.</p>
<p>7 Бог благословить нас, і всі кінці землі нехай бояться Його.</p>
<h4>Псалми 68</h4>
<p>1 Устане Бог, і розсіються Його вороги; і повтікають від Нього ненависники Його!</p>
<p>2 Як дим розвіюється, так їх розвій; як віск топиться від вогню, так згинуть нечестиві перед лицем Божим!</p>
<p>3 А праведники будуть радіти і будуть веселитися перед Богом; і торжествувати в радощах!</p>
<p>4 Співайте Богові, піснею прославляйте ім'я Його; вихваляйте Того, Хто сидить на хмарах — Його ім'я Єгова — і радійте перед Ним.</p>
<p>5 Отець сиріт і суддя вдів — Бог у своїй святій оселі!</p>
<p>6 Бог самотніх оселює в домі; звільняє в'язнів з кайданів, а бунтівники живуть в пустині.</p>
<p>7 Боже, коли Ти йшов попереду Твого народу, коли Ти переходив через пустиню,</p>
<p>8 земля тремтіла, навіть небо розтавало перед Богом, Сінай тремтів перед Богом, Богом Ізраїля!</p>
<p>9 Ти, Боже, проливав щедрий дощ на спадщину Твою; і коли воно знемагало, Ти підкріпляв його.</p>
<p>10 Народ Твій оселився там; по Своїй доброті, Боже, Ти забезпечив бідного.</p>
<p>11 Господь прорік слово — провісниць безліч велика:</p>
<p>12 «Царі військ утікають, утікають, а та, що сидить дома, розділяє здобич».</p>
<p>13 Коли ви спочиваєте посеред вівчарень, то це, як крила голубки, сріблом покриті, а пір'я — золотом чистим.</p>
<p>14 Коли Всемогутній розпорошив царів на цій землі, вона забіліла, як сніг на Цалмоні.</p>
<p>15 Гора Божа — гора Башанська; гора верхогір'я — гора Башанська.</p>
<p>16 Чому заздрісно вдивляєтеся, круті гори, на гору, де Господь воліє жити, де Господь буде перебувати вічно?</p>
<p>17 Колісниць Божих десятки тисяч, тисячі тисяч, Господь серед них на Сінаї, в святині.</p>
<p>18 Ти зійшов на висоту, і забрав полонених; Ти одержав дари для людей, так щоб навіть відступники мешкали в Господа Бога.</p>
<p>19 Благословен Господь! Усякий день щедрить Він нас, Бог — спасіння наше.</p>
<p>20 Бог для нас — Бог спасіння; і в Господа Владики — рятунок від смерті.</p>
<p>21 Бог розтрощить голови Своїх ворогів, волосате тім'я того, хто продовжує жити в гріхах.</p>
<p>22 Господь сказав: «Приведу з Васану; витягну з глибини моря,</p>
<p>23 щоб ти занурив ногу твою в крові, і язик твоїх псів мав частку від ворогів».</p>
<p>24 Бачили похід Твій, Боже, похід Бога мого, Царя мого в святині.</p>
<p>25 Спереду йдуть співаки, за ними — музиканти, а посередині — дівчата, що грають на тимпанах.</p>
<p>26 Благословіть в зборах Бога — Владику, ви, хто від джерел Ізраїля!</p>
<p>27 Там Веніамін молодий, їхній володар; князі Іуди, їхні полки, князі Завулона та Нафталіма.</p>
<p>28 Бог твій призначив тобі силу. Зміцни, о Боже, те, що Ти вчинив для нас!</p>
<p>29 Ради храму Твого в Єрусалимі, царі принесуть Тобі дари.</p>
<p>30 Погрози звірині в очереті, череді волів разом з телятами народів, понищ тих, хто раболіпствує злиткам срібла, розпорош народи, які бажають воєн.</p>
<p>31 Посланники прийдуть з Єгипту; Ефіопія простягне руки свої до Бога.</p>
<p>32 Співайте Богові, царства землі, співом прославляйте Господа,</p>
<p>33 Який сидить на небесах, небесах відвічних! Ось Він гримить голосом Своїм, голосом сильним.</p>
<p>34 Визнайте силу Божу, велич Його над Ізраїлем і могутність Його в небесах!</p>
<p>35 Грізний Ти, Боже, в святині Своїй! Бог Ізраїля, Він дає силу й потугу народові. Благословен Бог!</p>
<h4>Псалми 69</h4>
<p>1 Спаси мене, Боже, бо вода вже доходить до душі моєї.</p>
<p>2 Я погряз у глибокому болоті, і нема на чім стати. Я увійшов у глибоку воду і повінь поглинає мене.</p>
<p>3 Я виснажився від крику, моє горло пересохло, очі мої втомились, виглядаючи Бога мого.</p>
<p>4 Тих, що без причини мене ненавидять, більше, ніж волосся на голові моїй; набралися сили згубники мої, що безвинно мене переслідують. Чого не грабував, те повинен віддати.</p>
<p>5 Боже, Ти знаєш моє безглуздя; моя провина не захована від Тебе.</p>
<p>6 Не дай, щоб ті, що надіються на Тебе, були осоромлені через мене, Господи, Боже Всемогутній! Не дай, щоб ті, що шукають Тебе, були осоромлені через мене, Боже Ізраїля.</p>
<p>7 Я зношу презирство ради Тебе, і сором покриває моє лице.</p>
<p>8 Я став чужим для братів моїх і чужим для синів матері моєї.</p>
<p>9 Бо ревність до Твого дому з'їдає мене, і зневаги тих, що ображають Тебе, впали на мене.</p>
<p>10 Коли я плакав і душу мою смирив постом, то і те стало наругою для мене.</p>
<p>11 Надів я веретище, і став для них притчею.</p>
<p>12 Ті, що сидять біля брами, глузують з мене, складають про мене пісні ті, хто на підпитку.</p>
<p>13 А я — молитва моя до Тебе, Господи, в час Твій сприятливий! О Боже, в Твоєму великому милосерді дай мені відповідь істиною Твого спасіння.</p>
<p>14 Витягни мене з болота, не дай мені загрузнути, врятуй мене від тих, які ненавидять мене, і від вод глибоких.</p>
<p>15 Нехай не захопить мене бистрінь водяна, і глибінь не проковтне мене, і безодня не затулить пащі своєї наді мною.</p>
<p>16 Вислухай мене, Господи, в міру доброї ласки Твоєї, обернися до мене з великого милосердя Твого.</p>
<p>17 І не відвертай Твого обличчя від раба Твого, бо я в скруті; скоро почуй мене!</p>
<p>18 Наближся до моєї душі і врятуй її; всупереч ворогам моїм спаси мене!</p>
<p>19 Ти знаєш наругу мою, і мій сором та ганьбу мою; всі гнобителі мої перед Тобою.</p>
<p>20 Моє серце зламала наруга, і я знемігся; чекав співчуття, та немає його, і потішителів, — та не знайшов нікого.</p>
<p>21 Вони в їжу давали мені жовч, і в спразі моїй оцтом мене напували.</p>
<p>22 Нехай пасткою буде для них трапеза їхня, і їхні бесіди — тенетами.</p>
<p>23 Нехай очі їхні потемніють, щоб вони не бачили, і нехай стегна їхні хитаються завжди.</p>
<p>24 Вилий Свій гнів на них; а полум'я гніву Твого нехай їх доганяє!</p>
<p>25 Нехай їхнє житло буде спустошене; нехай мешканця не буде в наметах їхніх.</p>
<p>26 Бо вони переслідують тих, кого Ти покарав, і побільшують страждання тих, кому Ти завдав болю.</p>
<p>27 Додай же гріх до їхніх гріхів, щоб вони не ввійшли в правду Твою.</p>
<p>28 Нехай вони будуть викреслені з книги живих, і між праведними хай не будуть записані.</p>
<p>29 А я бідний і страждаю. Поміч Твоя, Боже, нехай охоронить мене.</p>
<p>30 Я буду прославляти ім'я Боже піснею і звеличувати Його подякою.</p>
<p>31 І це буде більш приємне Господеві, ніж принесення в жертву вола або бика, з його рогами і копитами.</p>
<p>32 Побачать те смиренні і зрадіють, хто ж Бога шукає — нехай оживе серце ваше.</p>
<p>33 Господь вислуховує бідних і не зневажає в'язнів Своїх.</p>
<p>34 Нехай небеса і земля прославляють Бога, моря та все, що плаває в них!</p>
<p>35 Бо Бог спасе Сіон і відбудує міста Іуди, і замешкають там і наслідують його.</p>
<p>36 І нащадки Його рабів унаслідують ті міста, і ті, що люблять ім'я Його, житимуть в них.</p>
<h4>Псалми 70</h4>
<p>1 Поспіши, Боже, спасти мене; о Господи, негайно прийди на поміч.</p>
<p>2 Нехай будуть посоромлені й постижені ті, хто шукає моєї душі, щоб схопити її! Нехай назад будуть відкинуті й осоромлені ті, що втішаються з мого нещастя.</p>
<p>3 Нехай повернуться назад осоромлені всі ті, що кажуть мені: «Ага! Ага!»</p>
<p>4 Нехай всі ті, що шукають Тебе, радіють і веселяться в Тобі; нехай ті, що люблять спасіння Твоє, говорять постійно: «Нехай буде Господь звеличений!»</p>
<p>5 А я бідний і нужденний; негайно прийди до мене, Боже. Ти моя поміч і мій Визволитель. Господи, не барися!</p>
<h4>Псалми 71</h4>
<p>1 До Тебе я вдаюся, Господи; нехай ніколи не буду засоромлений.</p>
<p>2 По правді Твоїй визволи мене, і звільни мене, нахили вухо Своє до мене, і спаси мене.</p>
<p>3 Будь для мене скелею притулку, куди я міг би завжди ховатись; Ти наказав рятувати мене, бо Ти моя скеля і твердиня моя!</p>
<p>4 Врятуй мене, Боже, від руки нечестивого, від руки беззаконного і гнобителя.</p>
<p>5 Бо Ти, Всевишній Господи, надія моя, опора моя від юності моєї.</p>
<p>6 Від народження я покладався на Тебе; від утроби матері моєї Ти охорона моя. Тобі хвала моя завжди!</p>
<p>7 Для багатьох я став наче дивовище, та Ти сильна моя охорона!</p>
<p>8 Уста мої повні хвали Твоєї; увесь день — Твоєї величності.</p>
<p>9 Не відкинь мене, коли я постаріюсь; не покинь мене, коли сили в мене не буде.</p>
<p>10 Бо мої вороги змовляються проти мене, і ті, що підстерігають душу мою, радяться між собою.</p>
<p>11 Вони кажуть: «Бог покинув його, доганяйте його і схопіть, бо нема, хто б рятував».</p>
<p>12 Боже, не будь далеко від мене; поспіши, мій Боже, мені на поміч.</p>
<p>13 Нехай посоромляться, хай позникають, хто ненавидить душу мою. Нехай покриє сором і безчестя тих, хто нещастя для мене бажають!</p>
<p>14 А я завжди буду надіятися і славу Твою над усе я помножу!</p>
<p>15 Уста мої звіщатимуть правду Твою, цілий день — добродійства Твої, бо не знаю їм числа!</p>
<p>16 Буду сповіщати величні діла Володаря Господа, згадаю про правду Твою, єдино Твою!</p>
<p>17 Боже, Ти навчав мене від юності моєї, і донині я оповідаю про чудеса Твої.</p>
<p>18 До старості і до сивини не залишай мене, Боже, поки я не звіщу про силу Твою майбутньому поколінню, всім, що прийдуть, про могутність Твою.</p>
<p>19 Твоя справедливість сягає аж до неба, Боже. Ти вчинив великі діла. Хто, Боже, рівня Тобі?</p>
<p>20 Ти посилав на мене багато лютої біди, але знову оживляв мене і з безодні землі знову виводив мене.</p>
<p>21 Збільши величність мою, обернись і потіш мене знову.</p>
<p>22 Я прославлятиму Тебе на арфі, правду Твою, мій Боже, буду співати Тобі на гуслях, Святий Ізраїля!</p>
<p>23 Радіють уста мої, коли я співаю Тобі, і душа моя, яку Ти врятував!</p>
<p>24 І язик мій щодня звіщає правду Твою: бо посоромлені, бо поганьблені ті, що шукають лихого для мене!</p>
<h4>Псалми 72</h4>
<p>1 Боже, суд Твій дай цареві, і сину царя — Твою правду.</p>
<p>2 Хай судить Твій народ справедливо, і пригнічених Твоїх — правосудно.</p>
<p>3 Нехай гори принесуть людям мир, а горби — правду!</p>
<p>4 Він буде судити пригнічених серед народу, спасати дітей бідних, і тиснути буде гнобителя.</p>
<p>5 Будуть боятись Тебе, доки сонця і доки місяця з роду в рід.</p>
<p>6 Він зійде, як дощ на скошений лук, немов краплі, що зрошують землю.</p>
<p>7 За днів його процвітатиме праведник, і буде достаток спокою, доки місяць на небі.</p>
<p>8 Він буде панувати від моря до моря, і від ріки аж до кінців землі.</p>
<p>9 Мешканці пустині поклоняться йому, а вороги його будуть лизати порох.</p>
<p>10 Царі Таршішу та островів принесуть дари; царі Шеви і Севи піднесуть подарунки йому.</p>
<p>11 Усі царі поклоняться йому, і всі народи будуть служити йому.</p>
<p>12 Бо він визволить бідного, що просить захисту, і вбогого, який не має допомоги!</p>
<p>13 Він пожаліє слабих і бідних і врятує душу нужденних.</p>
<p>14 Він врятує їхню душу від гноблення і насильства, бо дорогоцінна кров їхня буде в очах його.</p>
<p>15 І буде він жити, й даватимуть йому золото з Шеви, і завжди будуть молитися за нього, і кожний день благословлятимуть його.</p>
<p>16 Буде достаток збіжжя на землі й на верхах гір, і колосся буде хвилюватись, як ліс на Ливані, а в містах намножаться люди, як трава на землі!</p>
<p>17 Його ім'я буде навіки, поки сонця — буде ім'я його; в ньому будуть одне одного благословляти; всі народи будуть ублажати його.</p>
<p>18 Благословен Господь Бог, Бог Ізраїля, єдиний, що чудеса творить!</p>
<p>19 І нехай благословенне буде ім'я Його навіки! Нехай вся земля сповниться його славою! Амінь і амінь!</p>
<p>20 Скінчились молитви Давида, сина Єсея.</p>
<h4>Псалми 73</h4>
<p>1 Справді, Бог добрий до Ізраїля, до чистих серцем!</p>
<p>2 А я, — ледве не похитнулись ноги мої, ледве не посковзнулись стопи мої.</p>
<p>3 Бо я позаздрив безумним, коли побачив добробут беззаконних.</p>
<p>4 Бо немає їм страждання до смерті їх, і сили їх міцні.</p>
<p>5 На людській роботі нема їх, і разом із іншими людьми не зазнають вони ударів.</p>
<p>6 Тому-то гордість, як намисто, обложила їх, і зухвальство, як вбранням, одягає їх.</p>
<p>7 Вилазять їм очі від жиру, бажання їхнього серця збулися.</p>
<p>8 Сміються й злісно говорять про утиск, говорять бундючно:</p>
<p>9 свої уста спрямовують проти неба, і своїм язиком ширяють по землі.</p>
<p>10 Тому-то туди звертається народ Його, і щедро беруть собі воду.</p>
<p>11 І кажуть вони: «Як знає Бог, і чи має Всевишній знання?</p>
<p>12 Ось там ті грішники, та нема у них журби ніякої, вони здобувають собі багатство!»</p>
<p>13 Чи ж не даремно я очищав серце своє, і в невинності вимивав руки свої?</p>
<p>14 І піддавав себе ранам усякий день і плямуванням кожний ранок?</p>
<p>15 Коли б я сказав: «Буду так говорити, як вони», то зрадив би родові синів Твоїх.</p>
<p>16 І думав я, як би зрозуміти це; та трудно воно було в очах моїх.</p>
<p>17 Аж поки я не ввійшов у святиню Божу і не зрозумів кінця їх.</p>
<p>18 Дійсно, на слизьких місцях поставив Ти їх, валиш Ти їх у провалля.</p>
<p>19 Як несподівано прийшли вони до занепаду, щезли, загинули від страхів.</p>
<p>20 Як сон щезає по пробудженні, так пробудивши їх, Ти знищиш їх мрії.</p>
<p>21 Коли кипіло серце моє і терзалась внутрішність моя:</p>
<p>22 Тоді Я був неуком і не розумів; як скотина я був перед Тобою!</p>
<p>23 Та я завжди з Тобою; Ти держиш мене за праву руку мою.</p>
<p>24 Своєю порадою Ти водиш мене, а потім приймеш мене в славу.</p>
<p>25 Хто, крім Тебе, є у мене на небі? І коли я з Тобою, нічого не хочу на землі.</p>
<p>26 Хоч знесилюється тіло моє й серце моє, але Бог — твердиня серця мого й доля моя навіки.</p>
<p>27 Загинуть всі ті, що віддалились від Тебе; Ти знищиш кожного, хто відступає від Тебе.</p>
<p>28 А мені благо — наближатися до Бога! На Тебе, Господи Боже, покладаю надію свою, щоб сповіщати всі діла Твої.</p>
<h4>Псалми 74</h4>
<p>1 Чому, Боже, відкинув Ти нас навіки? Чому гнів Твій невгасає проти вівців пасовиська Твого?</p>
<p>2 Згадай Твою громаду, яку Ти придбав Собі віддавна, щоб була коліном, яке відкупив Собі в спадщину, оцю гору Сіон, на якій Ти оселився.</p>
<p>3 Зверни стопи Твої до вікових руїн, — усе в святині зруйнував ворог.</p>
<p>4 Ревуть вороги Твої посеред зборів Твоїх; вони поставили там знаки свої, як знамено перемоги.</p>
<p>5 Вони, як той, що сокирою замахнувся на гущавину лісу.</p>
<p>6 І тепер вони всю оздобу в ньому за один раз розбили сокирами і молотками.</p>
<p>7 Вони вогнем спалили Твою святиню, осквернили оселю імені Твого.</p>
<p>8 У своїм серці вони сказали: «Ми винищимо їх усіх!» Вони спалили в країні всі місця Божих зборів.</p>
<p>9 Ми не бачимо наших знамен; нема вже пророка, і нема між нами того, хто знає, аж доки це буде...</p>
<p>10 Боже, як довго гнобитель буде глумитися? Чи вічно буде ворог ганьбити ім'я Твоє?</p>
<p>11 Чому стримуєш руку Твою й правицю Твою? Простягни руку Свою і знищ їх.</p>
<p>12 Але Ти, Боже, — мій цар віддавна; Ти чиниш спасіння посеред землі.</p> 
<p>13 Ти Своєю силою розділив море; Ти розбив голови морським потворам.</p>
<p>14 Ти розтрощив голови Левіятана і дав його на поживу створінням пустині.</p>
<p>15 Ти відкрив джерела і потоки, Ти висушив могутні ріки.</p>
<p>16 Твій день і Твоя ніч; Ти створив світла і сонце.</p>
<p>17 Ти установив усі границі землі; Ти створив літо і зиму.</p>
<p>18 Пригадай же, як ворог глумився над Господом, як нерозумні люди зневажали ім'я Твоє.</p>
<p>19 Не віддай звірині душі Своєї горлиці, не забудь навіки громаду нужденних Твоїх!</p>
<p>20 Споглянь же на Твій завіт, бо темні закутки землі наповнились домівками насильства.</p>
<p>21 Нехай пригноблені не відходять в ганьбі; нехай убогі і нужденні прославляють ім'я Твоє.</p>
<p>22 Встань, Боже, захисти справу Твою; пригадай щоденну наругу Свою від безумного;</p>
<p>23 Не забудь крику ворогів Твоїх, галасу бунтівників проти Тебе, який постійно зростає.</p>
<h4>Псалми 75</h4>
<p>1 Прославляємо Тебе, Боже, прославляємо, бо близьке Твоє ім'я! Оповідають про чудеса Твої.</p>
<p>2 «Коли прийде призначена година, Я буду судити справедливо.</p>
<p>3 Земля хитається і всі мешканці її, та стовпи її зміцнюю Я.</p>
<p>4 Я сказав зухвалим: 'Киньте зухвалість', а нечестивим: 'Не підіймайте рога!</p>
<p>5 Не підносьте рога свого догори, не говоріть твердошийно!'»</p>
<p>6 Ніхто ні зі сходу, ні із заходу або з пустині, не може підвищити людину.</p>
<p>7 Бо лише Бог суддя: Він одного понижує, а другого підвищує.</p>
<p>8 В руці Господа чаша, яка піниться від вина, повна вина заправленого! Він наливає з неї; усі ж беззаконні землі висосуть та вип'ють лиш дріжджі її.</p>
<p>9 А я буду проголошувати вічно; співати буду Богові Якова.</p>
<p>10 «Я зламаю роги всіх нечестивих, але зміцню роги праведника».</p>
<h4>Псалми 76</h4>
<p>1 Відомий Бог в Іудеї; славне ім'я Його в Ізраїлі.</p>
<p>2 Намет Його в Єрусалимі, а мешкання Його на Сіоні.</p>
<p>3 Там Він поламав стріли луку, щит і меч, — знаряддя війни.</p>
<p>4 Ти осяйний, величніший за гори відвічні.</p>
<p>5 Відважні серцем — здобиччю стали; сон обгорнув їх; і не знайшли своїх рук усі мужі сили.</p>
<p>6 Від докору Твого, Боже Якова, коні і вершники попадали.</p>
<p>7 Ти грізний; і хто встоїть перед Тобою під час гніву Твого?</p>
<p>8 Як звіщаєш Ти суд з небес, то боїться й стихає земля,</p>
<p>9 коли Бог на суд підвівся, щоб спасти всіх покірних на землі.</p>
<p>10 І гнів людський обертається Тобі в славу. Залишок гніву Ти приборкаєш.</p>
<p>11 Присягайте і виконуйте обітниці, які ви дали Господеві, вашому Богові. Приносьте дари свої Грізному всі, хто Його оточує!</p>
<p>12 Він приборкує духа вельмож, страшний Він для земних царів!</p>
<h4>Псалми 77</h4>
<p>1 Голос мій до Бога, я буду кликати. Голос мій до Бога, й почує мене.</p>
<p>2 У день недолі моєї шукав я Господа, простягав уночі я рухи свої безустанку, душа моя зреклась утіхи.</p>
<p>3 Згадую про Бога й тремтю; думаю й знемагає дух мій.</p>
<p>4 Ти не даєш мені зімкнути очей; я зворушений і не можу говорити.</p>
<p>5 Я думаю про колишні дні, згадую про літа віковічні.</p>
<p>6 Згадую я вночі пісні мої; веду бесіду з серцем моїм, дух мій допитується:</p>
<p>7 «Невже Господь відкинув нас назавжди і не явить більше ласки Своєї?</p>
<p>8 Чи ж то назавжди спинилась милість Його? Чи скінчилося слово Його з роду в рід?</p>
<p>9 Чи Бог забув бути милосердним? Чи в гніві зачинив щедроти Свої?»</p>
<p>10 І я промовив: «То горе моє, що перемінилась правиця Всевишнього?».</p>
<p>11 Я буду згадувати вчинки Господні, буду згадувати чудеса Твої дивні.</p>
<p>12 Я роздумую про Твої діла, про Твої великі чудеса і про вчинки Твої оповім!</p>
<p>13 Боже, свята Твоя дорога, який бог такий великий, як Бог наш?</p>
<p>14 Ти той Бог, що чуда чинить; Ти виявив між народами силу Свою.</p>
<p>15 Ти визволив народ Свій раменом, — синів Якова й Йосипа!</p>
<p>16 Тебе бачили води, о Боже, Тебе бачили води — й тремтіли, затряслися й безодні.</p>
<p>17 Із хмар лились води, тучі видали грім, там і сям літали Твої стріли.</p>
<p>18 Голос грому Твого чути у вихорі; блискавки освітили круг земний; земля тремтіла і тряслася.</p>
<p>19 Дорога Твоя веде через море, стежка Твоя через великі води, і слідів Твоїх не видно.</p>
<p>20 Ти провів народ Твій, немов отару овець, рукою Мойсея і Аарона.</p>
<h4>Псалми 78</h4>
<p>1 Слухай, народе мій, повчання моє, нахили вуха свої до слів уст моїх!</p>
<p>2 Я повчатиму вас притчею, розкажу загадки з віків давніх,</p>
<p>3 що ми чули і знаємо, і що наші батьки розповідали нам.</p>
<p>4 Не утаїмо від їхніх дітей, будемо звіщати майбутнім поколінням славу Господню, силу Його та чудеса, які Він учинив.</p>
<p>5 Бо Він установив свідоцтво Своє в Якові, і поклав закон в Ізраїлі, про який наказав Він нашим батькам, щоб вони переказали дітям своїм.</p>
<p>6 Щоб майбутнє покоління, діти, які родяться, стали й синам своїм переказали.</p>
<p>7 Щоб на Бога покладали свою надію, не забували діл Божих і виконували Його заповіді.</p>
<p>8 І не були такими, як їх батьки, родом непокірливим та бунтівничим, родом, із серцем змінливим, якого дух був невірний Богові.</p>
<p>9 Сини Єфрема, озброєні лучники, повернулися назад у день бою.</p>
<p>10 Не зберегли завіту Божого, відреклись ходити в законі Його.</p>
<p>11 Вони забули діла і чудеса Його, які їм показав.</p>
<p>12 Він вчинив чудеса перед очима батьків їхніх, в Єгипті, в околицях Цоан.</p>
<p>13 Він розділив море і перевів їх через нього, і поставив воду стіною.</p>
<p>14 Удень він проводив їх хмарою, а вночі при сяйві вогню.</p>
<p>15 Він розсік скелю в пустині і щедро всіх напоїв, як з безодні.</p>
<p>16 Звелів потокам із скелі ринути, і водам річками збігати.</p>
<p>17 Та вони далі грішили проти Нього і бунтувалися проти Всевишнього в пустині.</p>
<p>18 І спокушали Бога в серці своєму, просячи поживи для пожадливостей своїх.</p>
<p>19 І говорили вони проти Бога, кажучи: «Чи Бог зможе в пустині трапезу приготувати?</p>
<p>20 Ось Він ударив у скелю, і вода линула з неї, і потекли потоки! Але чи може Він також дати нам хліба? Чи може Він дати м'яса Своєму народові?»</p>
<p>21 Тому-то почув це Господь і розгнівався, і запалав вогонь проти Якова, і гнів проти Ізраїля,</p>
<p>22 бо вони не повірили Богові, і не надіялися на спасіння Його.</p>
<p>23 А Він наказав хмарам згори, і відкрились двері неба;</p>
<p>24 і, немов дощ, посипалась манна для їхнього споживання; дав їм хліба небесного.</p>
<p>25 Хліб ангельський їла людина; Він послав їм їжі до ситості!</p>
<p>26 Послав Він з неба східній вітер, і Своєю силою привів південний вітер,</p>
<p>27 і дощем на них м'ясо пустив, немов порох, а птаство крилате, як морський пісок,</p>
<p>28 Він звелів падати посеред табору, навкруги наметів їхніх.</p>
<p>29 І їли вони досхочу і наситились, бо Він дав їм того, чого вони бажали.</p>
<p>30 Та ще не відвернулись вони від примхи своєї, ще мали їжу в роті,</p>
<p>31 як проти них піднявся гнів Божий; і Він став нищити найситіших їхніх, і повалив вибранців Ізраїля.</p>
<p>32 І при всьому тому вони продовжували грішити і не вірили в чудеса Його.</p>
<p>33 Тому-то, Він дав їм дні коротати в марноті, і літа їхні — в страху.</p>
<p>34 Коли Він побивав їх, тоді вони шукали Його; навертались і шукали Бога.</p>
<p>35 І пригадували, що Бог — скеля їхня, що Бог Всевишній — Спаситель їхній.</p>
<p>36 І устами своїми підлещувались до Нього, і язиком своїм сплітали неправду перед Ним.</p>
<p>37 Серцями своїми вони не були справедливі перед Ним; вони не були вірні завітові Його.</p>
<p>38 Проте Він, милосердний, прощав гріхи їхні і не знищив їх. І часто Він відвертав Свій гнів, і не будив усю Свою лютість.</p>
<p>39 Бо Він не забував, що вони тіло, вітер, який переходить і не повертається.</p>
<p>40 Скільки раз вони бунтувалися проти Нього в пустині, і засмучували Його в ненаселеній землі.</p>
<p>41 Знову вони випробовували Бога, і зневажали Святого Ізраїлевого.</p>
<p>42 Не пам'ятали руки Його, дня, коли Він рятував їх від гнобителя,</p>
<p>43 того дня, коли Він вчинив чудеса в Єгипті, Свої чудеса на полі Цоан.</p>
<p>44 Він перетворив у кров ріки їхні та їхні потоки, щоб вони не могли пити.</p>
<p>45 І Він послав на них рої мух, щоб кусали їх, і жаб, щоб нищили їх.</p>
<p>46 Він віддав їхній урожай гусениці, і працю їхню — сарані.</p>
<p>47 Він побив градом виноградники їхні, а їхні смоковниці — приморозками.</p>
<p>48 Він віддав худобу їхню градові, а отари їхні — близкавці.</p>
<p>49 Він послав на них Свій гнів запальний, і лютість, й обурення, й утиск, — наслання злих ангелів.</p>
<p>50 Він зрівняв дорогу для гніву Свого, не зберіг душі їхньої від смерті, життя ж їхнє віддав моровиці.</p>
<p>51 І побив Він усіх перворідних у Єгипті, первістків сили в наметах Хама.</p>
<p>52 І Він повів Свій народ, наче овець, Він провів їх через пустиню, як отару.</p>
<p>53 Він вів їх безпечно, тому вони не боялися, а ворогів їхніх море покрило.</p>
<p>54 І Він привів їх до границі святині Своєї, до тієї гори, що правиця Його набула.</p>
<p>55 Він прогнав народи перед обличчям їх, по жеребу розділив їм спадщину, і в наметах їхніх поселив племена Ізраїлеві.</p>
<p>56 Але вони спокушали та гнівили Бога Всевишнього; і Його постанов не додержувались,</p>
<p>57 відступали та зраджували, немов їхні батьки відвернулись, як викривлений лук.</p>
<p>58 Вони засмучували Його своїми висотами і бовванами своїми вразили Його.</p>
<p>59 Бог почув і розгнівався, і дуже обурився на Ізраїля,</p>
<p>60 і покинув оселю в Шіло, скінію, де Він перебував серед людей,</p>
<p>61 і віддав у полон славу Свою, і красоту Свою в руки ворога.</p>
<p>62 І віддав під меч народ Свій, і розгнівався на спадщину Свою:</p>
<p>63 їхніх юнаків вогонь пожирав, а дівчатам їхнім не співали весільних пісень.</p>
<p>64 Їхні священики від меча полягли, і не плакали вдови їх.</p>
<p>65 Тоді Господь пробудився, немов би зі сну, як велетень, що ніби вином був підкошений.</p>
<p>66 Він розгромив Своїх ворогів з тилу, вічну ганьбу їм дав!</p>
<p>67 Але Він відкинув намет Йосипа, і не вибрав плем'я Ефремового.</p>
<p>68 А вибрав плем'я Іуди, гору Сіон, яку Він полюбив.</p>
<p>69 І влаштував, як небо, святилище Своє, і як землю, затвердив його повіки.</p>
<p>70 Він вибрав Давида, Свого раба, і взяв його від кошар овечих.</p>
<p>71 Від дійних овець привів його пасти народ Свій, Якова, та Ізраїля — Свою спадщину.</p>
<p>72 І він пас їх у щирості серця свого, і руками мудрими водив їх.</p>
<h4>Псалми 79</h4>
<p>1 Боже, язичники ввійшли в спадщину Твою, осквернили святий храм Твій, обернули Єрусалим в руїну!</p>
<p>2 Трупи Твоїх рабів вони віддали на поживу для птаства небесного, тіло Твоїх богобійних — звірині земній...</p>
<p>3 Немов воду, кров їхню кругом Єрусалиму проливали, — і не було кому ховати їх.</p>
<p>4 Ми стали посміховищем для сусідів наших, наругою і соромом для всіх, що навколо нас.</p>
<p>5 О Боже, доки будеш гніватися на нас? Назавжди? Доки буде гнів Твій палати, як вогонь?</p>
<p>6 Вилий гнів Твій на народи, котрі не знають Тебе, на царства, що не кличуть імені Твого!</p>
<p>7 Бо вони з'їли Якова, а мешкання його спустошили!</p>
<p>8 Не пам'ятай нам гріхів батьків наших; нехай випередить нас скоро Твоє милосердя, бо ми зовсім ослабли!</p>
<p>9 Допоможи нам, Боже спасіння нашого, ради слави імені Твого! Збережи нас і прости наші гріхи ради імені Свого!</p>
<p>10 Чого будуть казати язичники: «Де їхній Бог?» Нехай відомою стане між народами, перед очима нашими, помста за пролиту кров Твоїх рабів.</p>
<p>11 Нехай перед лице Твоє дійде стогін в'язня! Згідно могутності руки Твоєї збережи приречених на смерть!</p>
<p>12 І поверни всемеро в серце сусідам нашим наругу їхню, якою вони зневажали Тебе, Боже!</p>
<p>13 А ми, народ Твій, вівці пасовиська Твого, будемо вдячні Тобі вічно, і будемо розповідати про славу Твою з роду в рід!</p>
<h4>Псалми 80</h4>
<p>1 О Пастирю Ізраїля, прихили вухо! Ти, що ведеш, немов ту отару Йосипа, що на херувимах сидиш, з'явися.</p>
<p>2 Перед Ефремом, Веніяміном і Манасією прояви силу Твою і прийди нам на спасіння!</p>
<p>3 Приверни нас, Боже, і хай засяє обличчя Твоє, — й ми спасемося!</p>
<p>4 Господи, Боже сил, доки Ти будеш гніватися на молитви народу Твого?</p>
<p>5 Ти годував їх хлібом сліз, і напував їх слізьми великої міри,</p>
<p>6 і зробив нас суперечкою сусідам нашим, і насміхаються з нас неприятелі наші.</p>
<p>7 Приверни нас, Боже сил, і хай засяє обличчя Твоє, — й ми спасемося!</p>
<p>8 Виноградну лозу Ти переніс із Єгипту, Ти вигнав народи, і її посадив.</p>
<p>9 Ти приготовив місце для неї, і вона пустила коріння своє, і заповнила землю.</p>
<p>10 Гори покрились її тінню, а гілки її, як кедри Божі.</p>
<p>11 Вона розпросторила галуззя своє аж до моря, а паростки свої — до ріки.</p>
<p>12 Навіщо проломив Ти огорожу її, і всі нищать її, хто проходить дорогою?</p>
<p>13 Дикі кабани з лісу підривають її, і польовий звір виїдає її!</p>
<p>14 Повернись до нас, о Всемогутній Боже, подивись з небес і побач, і відвідай цей виноградник,</p>
<p>15 і збережи те, що насадила Твоя правиця, і галузку, яку Ти зміцнив для Себе!</p>
<p>16 В огні виноградина спалена, відтята; вони гинуть від докору обличчя Твого.</p>
<p>17 Нехай буде рука Твоя над мужем Твоєї правиці, на людському сині, якого Ти зміцнив Собі!</p>
<p>18 А ми не відступимо від Тебе; оживи нас, і ми будемо кликати ім'я Твоє!</p>
<p>19 Приверни нас, Боже сил; і хай засяє обличчя Твоє, — й ми спасемося!</p>
<h4>Псалми 81</h4>
<p>1 Співайте Богові, нашій твердині! Викликуйте радісно перед Богом Якова!</p>
<p>2 Заспівайте пісню, і заграйте на тимпані, на гуслях милозвучних, і на арфі!</p>
<p>3 Затрубіть сурмою в новомісяччя, на повні, в день нашого свята!</p>
<p>4 Бо такий закон у Ізраїля і така заповідь Бога Якова!</p>
<p>5 Він установив це, як свідчення для Йосипа, коли Він виступив проти землі Єгипту. Мову, якої не розумів, я почув:</p>
<p>6 «Рамена його Я звільнив від тягару, звільнив руки їхні від коша.</p>
<p>7 У горі ти кликав Мене, і Я врятував тебе; Я відповів тобі з громової хмари; Я випробовував тебе біля вод Мериви.</p>
<p>8 Слухай, народе Мій, Я засвідчу тобі, Ізраїлю. О коли б ти послухав Мене!</p>
<p>9 Нехай не буде в тебе бога чужого; не поклоняйся богові чужоземному.</p>
<p>10 Я — Господь, Бог твій, Котрий вивів тебе з Єгипту. Відкрий уста твої, і Я наповню їх.</p>
<p>11 Але народ Мій не послухав голосу Мого; Ізраїль не підкорився Мені.</p>
<p>12 Тому Я залишив їх на свавіллю серця їх; нехай ходять вони за своїми думками.</p>
<p>13 О, коли б Мій народ послухав Мене; коли б Ізраїль ходив Моїми дорогами!</p>
<p>14 Я б скоро підкорив ворогів їхніх, і на супротивників їхніх повернув би руку Мою.</p>
<p>15 І ті, що ненавидять Господа, корилися б їм, і благоденство їх тривало б вічно.</p>
<p>16 Я годував би їх туком пшениці, і медом із скелі тебе б насищав».</p>
<h4>Псалми 82</h4>
<p>1 Бог став у зібранні богів, серед богів Він судить:</p>
<p>2 Доки ви будете судити несправедливо, позираючи на лице беззаконних?</p>
<p>3 Судіть бідного та сироту, виправдайте вбогого та пригніченого.</p>
<p>4 Рятуйте бідного і нужденного, визволяйте із руки нечестивих.</p>
<p>5 Не пізнали, не зрозуміли, в темряві ходять; захитались усі основи землі.</p>
<p>6 Я сказав: ви «боги» і «сини Всевишнього — всі ви».</p>
<p>7 Але ви помрете, як люди; як кожен з вельмож, упадете.</p>
<p>8 Встань, Боже, суди землю, бо у владі Твоїй усі народи!</p>
<h4>Псалми 83</h4>
<p>1 Боже, не будь мовчазним, не мовчи, і не залишайся спокійним, о Боже!</p>
<p>2 Бо ось зашуміли Твої вороги, а Твої ненависники голови попіднімали.</p>
<p>3 Проти народу Твого підступно змовляються й радяться проти тих, кого Ти бережеш.</p>
<p>4 Кажуть: «Ходімо та винищимо їх з народів, щоб не згадувалось більше ім'я Ізраїля!»</p>
<p>5 Бо вони однодушно радилися, проти Тебе умови складають, —</p>
<p>6 намети Едома й ізмаїльтян, Моав та агаряни,</p>
<p>7 Гевал і Аммон, Амалик і Філістія з мешканцями Тиру.</p>
<p>8 Навіть Ассур поєднався з ними; стали вони підпорою для синів Лотових.</p>
<p>9 Зроби з ними так, як з Мадіамом, з Сисарою, з Іавином коло потока Кісона,</p>
<p>10 що були знищені в Аендорі, і стали гноєм для землі.</p>
<p>11 Зроби з ними та з їх вельможами, як з Оревом і Зеевом, як із Зевахою, й як з Цалмунном,</p>
<p>12 що казали: «Візьмемо у володіння собі оселі Божі!»</p>
<p>13 Боже мій, нехай вони стануть, як порох у вихрі, як полова на вітрі.</p>
<p>14 Як вогонь спалює ліс, і як полум'я гори запалює,</p>
<p>15 так Ти прожени їх Твоєю бурею, та вихром Твоїм наведи страх на них.</p>
<p>16 Сповни соромом лиця їх, доки не будуть шукати ім'я Твого, Господи.</p>
<p>17 Нехай вони будуть засоромлені і залякані навіки; нехай вони ганебно загинуть.</p>
<p>18 Нехай вони знають, що Ти, Якого ім'я Господь, Всевишній над усією землею!</p>
<h4>Псалми 84</h4>
<p>1 Які любі оселі Твої, Господи сил!</p>
<p>2 Жадає й лине душа моя до дворів Господніх. Серце моє й тіло моє радісно прагнуть до Бога живого.</p>
<p>3 І пташка знаходить домівку, і ластівка гніздо собі, де кладе пташенята свої, а я при жертовниках Твоїх, Господи сил, Царю мій і Боже мій!</p>
<p>4 Блаженні ті, що мешкають в домі Твоїм; вони постійно будуть хвалити Тебе.</p>
<p>5 Блаженна людина, сила якої в Тобі, у кого в серці дорога до Тебе!</p>
<p>6 Проходячи долиною Плачу, вони відкривають у ній джерела, і дощ покриває її благословінням.</p>
<p>7 Вони переходять від сили до сили, з'являються перед Богом на Сіоні.</p>
<p>8 Господи, Боже сил! Почуй молитву мою! Вислухай, Боже Яковів.</p>
<p>9 Поглянь, Боже, щите наш, і подивись на обличчя помазанця Свого!</p>
<p>10 Один бо день у дворах Твоїх, ліпше ніж тисяча. Бажаю краще бути при порозі дому Божого, ніж жити в наметах безбожності!</p>
<p>11 Бо сонце та щит — Господь, Бог! Господь дає милість і славу; добра не відмовить тим, хто ходить непорочно.</p>
<p>12 Господи сил! Блаженна людина, яка покладається на Тебе!</p>
<h4>Псалми 85</h4>
<p>1 Господи, Ти змилосердився над землею Твоєю, повернув полон Якова.</p>
<p>2 Ти простив провину народу Твого, покрив усі гріхи їхні.</p>
<p>3 Стримав усе обурення Твоє, відвернув гнів Свій.</p>
<p>4 Приверни нас до Себе, о Боже нашого спасіння, і поклади край Твоєму на нас гніву!</p>
<p>5 Чи ж вічно будеш гніватися на нас? Чи гнів Твій продовжуватиметься з роду в рід?</p>
<p>6 Чи ж Ти не оживиш нас знову, щоб Твій народ радів в Тобі?</p>
<p>7 Прояви до нас Твою милість, Господи, і даруй нам спасіння Твоє.</p>
<p>8 Послухаю, що говорить Бог, Господь, коли Він буде промовляти «Мир» на народ Свій і на вибраних Своїх, і нехай до безумства вони не повертаються!</p>
<p>9 Справді, Боже спасіння близько для тих, котрі бояться Його, щоб слава Його була в землі нашій.</p>
<p>10 Милість і вірність зустрілися; справедливість і мир поцілувалися.</p>
<p>11 Правда з землі виростає, а справедливість із небес глядає.</p>
<p>12 І Господь дасть добро, а земля наша дасть урожай свій.</p>
<p>13 Справедливість піде перед обличчям Його, і спасіння — там, де він буде ступати.</p>
<h4>Псалми 86</h4>
<p>1 Нахили, Господи, вухо Своє і вислухай мене, бо я бідний та вбогий.</p>
<p>2 Збережи душу мою, бо Ти ж обдарував мене ласкою Своєю. Боже мій, спаси раба Твого, що покладається на Тебе.</p>
<p>3 Помилуй мене, Господи, бо я кличу Тебе увесь день.</p>
<p>4 Потіш душу раба Свого, бо до Тебе підношу я, Господи, душу мою,</p>
<p>5 бо Ти, Господи, добрий і прощаєш, і багатомилостивий до всіх, хто кличе до Тебе!</p>
<p>6 Вислухай мою молитву, Господи. Почуй голос благання мого!</p>
<p>7 У день недолі своєї я кличу до Тебе, бо Ти обізвешся до мене!</p>
<p>8 Нема між богами такого як Ти, Господи, і немає діл, як Твої діла.</p>
<p>9 Усі народи, які Ти створив, прийдуть до Тебе і поклоняться Тобі, Господи; і прославлятимуть ім'я Твоє.</p>
<p>10 Бо Ти великий і твориш чудеса. Ти єдиний Бог!</p>
<p>11 Господи, вкажи мені дорогу Твою, і я ходитиму в правді Твоїй; прихили серце моє до страху імені Твого!</p>
<p>12 Я буду прославляти Тебе, Господи, мій Боже, усім серцем моїм; я буду вихваляти ім'я Твоє вічно!</p>
<p>13 Бо велика Твоя милість до мене: Ти врятував з пекла душу мою.</p>
<p>14 Боже, горді піднялись на мене, а натовп гнобителів прагне моєї душі, і перед собою не ставлять Тебе.</p>
<p>15 А Ти, Господи, Бог щедрий і милосердний, довготерпеливий і багатомилостивий, і справедливий.</p>
<p>16 Глянь на мене і змилосердься наді мною; дай силу Твою рабу Твоєму і спаси сина раби Твоєї.</p>
<p>17 Прояви знак Твоєї доброти до мене, щоб побачили вороги мої і осоромилися, бо Ти, Господи, допоміг мені і потішив мене.</p>
<h4>Псалми 87</h4>
<p>1 Основа його — на горах святих.</p>
<p>2 Господь любить брами Сіону більше всіх селищ Якова.</p>
<p>3 Славне говориться про тебе, місто Боже!</p>
<p>4 Рагав зачислю й Вавілон до тих, що мене знають: ось Філістія, Тир і Єфіопія, — «і ці там народилися».</p>
<p>5 А про Сіон говоритимуть: «Той і той народився в ньому й Сам Всевишній зміцнює його!»</p>
<p>6 Господь запише в переписі народів: «Ось цей народився в ньому».</p>
<p>7 Для співу і гри, — всі мої джерела в Тобі.</p>
<h4>Псалми 88</h4>
<p>1 Господи, Боже спасіння мого! Вдень я кличу й вночі перед Тобою.</p>
<p>2 Нехай молитва моя дійде перед лице Твоє, нахили Своє вухо до зойку мого.</p>
<p>3 Бо душа моя наситилась горем, і життя моє наблизилось до шеолу!</p>
<p>4 Мене зараховують до тих, що сходять в могилу; я став, немов муж той безсилий.</p>
<p>5 Між мертвими кинутий, як убиті, що в гробі лежать, про яких Ти вже не згадуєш, і які далеко від руки Твоєї.</p>
<p>6 Поклав Ти мене в глибоку яму, темряву, в безодню.</p>
<p>7 Гнів Твій лежить тягарем на мені; і всіма хвилями гнітиш мене.</p>
<p>8 Ти віддалив від мене моїх друзів; я став огидним для них. Я замкнений, і не можу вийти.</p>
<p>9 Очі мої знемоглися від горя; Господи, я щодня кличу до Тебе; простягаю руки мої до Тебе.</p>
<p>10 Чи мертвим Ти показуєш Свої чудеса? Чи мертві встануть і прославлять Тебе?</p>
<p>11 Чи звіщатимуть в могилі милість Твою? І про вірність Твою в місці тління?</p>
<p>12 Чи можуть знати про Твої чудеса в місці темряви або про Твою праведність в землі забуття?</p>
<p>13 Та я кличу до Тебе, Господи, і вранці зустрічає Тебе молитва моя.</p>
<p>14 Чому, Господи, Ти кидаєш душу мою, і ховаєш Своє обличчя від мене?</p>
<p>15 Нужденний я і марнію з юності, переношу страхіття Твої, і бентежуся.</p>
<p>16 Твій гнів пронісся наді мною; страхіття Твої нищать мене.</p>
<p>17 Вони оточують мене увесь день, як вода; усі разом мене облягають.</p>
<p>18 Ти віддалив від мене друга й приятеля, знайомі мої, як та темрява!</p>
<h4>Псалми 89</h4>
<p>1 Я буду співати про милості Господні повіки! Розповідатиму устами моїми про Твою вірність з роду в рід.</p>
<p>2 Тому що я впевнений, що навіки заснована милість, і на небесах Ти утвердив Свою вірність:</p>
<p>3 «Я уклав завіт з вибранцем Моїм, поклявся Давиду, рабу Моєму:</p>
<p>4 Встановлю Я навіки насіння твоє, а твій трон Я збудую на вічні віки!»</p>
<p>5 І небеса прославляють чудеса Твої, Господи, а вірність Твою прославляє зібрання святих.</p>
<p>6 Бо хто в небі подібний до Господа? Хто подібний до Господа серед Божих синів?</p>
<p>7 Бог страшний у зібранні святих, і грізний над усіма, що круг Його!</p>
<p>8 Господи, Боже сил, хто сильний, як Ти, Господи? А вірність Твоя кругом Тебе!</p>
<p>9 Ти пануєш над силою моря; коли хвилі підіймаються, Ти втихомирюєш їх.</p>
<p>10 Ти розтоптав Рагава, як трупа; Ти розігнав ворогів Твоїх сильною рукою своєю.</p>
<p>11 Твої небеса, і земля Твоя, всесвіт і все, що в ньому, — Ти створив.</p>
<p>12 Ти створив північ і південь; гора Фавор і гора Гермон співають про ймення Твоє.</p>
<p>13 Міцне Твоє плече, сильна Твоя рука, високо піднята правиця Твоя!</p>
<p>14 Справедливість і правосуддя — основа Твого трону. Милосердя і правда йдуть перед обличчям Твоїм.</p>
<p>15 Блаженний народ, що знає поклик святковий, Господи! вони ходять у світлі лиця Твого!</p>
<p>16 Твоїм іменем радіють вони цілий день і праведністю Твоєю підносяться.</p>
<p>17 Бо Ти окраса сили їхньої, і благоволінням Твоїм підноситься ріг наш!</p>
<p>18 Бо Господь — наш щит, а цар наш — від святого Ізраїлевого.</p>
<p>19 Тоді богобійним своїм говорив Ти в об'явленні і сказав: «Я подав поміч мужньому, підніс вибраного з народу.</p>
<p>20 Я вибрав Давида, Мого слугу. Святою оливою Моєю помазав його.</p>
<p>21 І з ним буде могутня рука Моя і рамено Моє підкріпить його.</p>
<p>22 Не подужає його ворог, і син беззаконня не буде його переслідувати.</p>
<p>23 Я розіб'ю перед лицем його ворогів його і знищу тих, котрі ненавидять його.</p>
<p>24 І вірність Моя, і милість Моя з ним; ім'ям Моїм піднесеться доля його.</p>
<p>25 Накладу на море руку його і на ріки — правицю його.</p>
<p>26 І він буде кликати до Мене: 'Ти мій Отець, мій Бог і скеля спасіння мого'.</p>
<p>27 І Я зроблю його первістком, найвищим над царями землі.</p>
<p>28 Навіки збережу милість Мою до нього, і завіт Мій з ним незмінний.</p>
<p>29 І продовжу до віку рід його, й престол його, як дні неба.</p>
<p>30 Якщо його сини відкинуть Мій Закон, і не будуть виконувати Мої заповіді,</p>
<p>31 якщо вони зневажать устави Мої, і не будуть триматись наказів Моїх,</p>
<p>32 то жезлом покараю переступи їхні, й ударами беззаконня їхнє.</p>
<p>33 Але милості Моєї не відійму від нього зовсім і не залишу вірності Моєї.</p>
<p>34 Я не зламаю завіту Мого і не зміню того, що вийшло із уст Моїх.</p>
<p>35 Бо Я заприсягнувся назавжди Своєю святістю: не скажу неправди Давидові —</p>
<p>36 насіння його перебуватиме до віку й престол Його, як сонце переді Мною.</p>
<p>37 Як місяць, він буде стояти повіки, і свідок вірний у небесах».</p>
<p>38 Але нині Ти відкинув і зневажаєш, розгнівався на Свого помазанця.</p>
<p>39 Ти зрікся завіту з Твоїм слугою; Ти кинув його корону в порох.</p>
<p>40 Ти розвалив усі стіни, що охороняли його, і зруйнував усі укріплення, що обороняли його.</p>
<p>41 Усі, що проходять дорогою, грабують його, він став посміховищем для сусідів своїх.</p>
<p>42 Ти підніс правицю супротивників його, усіх ворогів його Ти потішив.</p>
<p>43 Ти відхилив вістря меча його і не підтримав його в бою.</p>
<p>44 Ти слави позбавив його, і повалив на землю престол його.</p>
<p>45 Ти скоротив дні молодості його, соромом покрив його.</p>
<p>46 Доки, Господи, будеш ховатися від мене назавжди? Доки гнів Твій палатиме, як вогонь?</p>
<p>47 Згадай, яке коротке життя моє. Хіба на марноту мізерну створив Ти всіх людських синів?</p>
<p>48 Яка людина, що живе, не побачить смерті, збереже душу свою від сили шеолу?</p>
<p>49 Де колишні милості Твої, Господи? Ти ж клявся Давидові в Своїй вірності!</p>
<p>50 Згадай, Господи, про ганьбу рабів Своїх, що я ношу в серці своїм від усіх сильних народів,</p>
<p>51 якою Твої вороги зневажають, о Господи, як знеславлять кроки помазанця Твого!</p>
<p>52 Благословенний Господь навіки! Амінь і амінь!</p>
<h4>Псалми 90</h4>
<p>1 Господи, Ти був пристановищем нашим з роду в рід!</p>
<p>2 Перш, ніж постали гори і народилася земля, і всесвіт, від віку й до віку Ти Бог.</p>
<p>3 Ти повертаєш людей у порох, кажучи: «Поверніться, сини людські».</p>
<p>4 Бо в очах Твоїх тисяча літ, немов той день вчорашній, який проминув, і як сторожа нічна.</p>
<p>5 Ти зносиш їх геть, наче повінню, вони як сон уранці, як трава, що росте:</p>
<p>6 Уранці вона розцвітає й росте, а на вечір зів'яне та сохне.</p>
<p>7 Бо від гніву Твого ми гинемо, і від обурення Твого ми жахаємося.</p>
<p>8 Ти поклав провини наші перед Собою, таємне наше перед світлом обличчя Свого!</p>
<p>9 Бо всі наші дні промайнули у гніві Твоїм, скінчили ми літа свої, мов звук.</p>
<p>10 Днів віку нашого — сімдесят років, а як при силі — вісімдесят років: і гордість їхня — праця й марнота; час швидко минає, і ми відлітаємо...</p>
<p>11 Хто знає силу гніву Твого, і хто може боятися лютості Твоєї, як повинен боятися?</p>
<p>12 Навчи нас так лічити дні наші, щоб набути серце мудре!</p>
<p>13 Зглянься, Господи. Доки? Змилосердся над рабами Твоїми!</p>
<p>14 Насити нас вранці Твоєю милістю, щоб ми з радості співали і втішалися в усі дні наші.</p>
<p>15 Звесели нас за ті дні, коли Ти нас карав, за літа, коли ми зазнали біди.</p>
<p>16 Яви діла Твої рабам Твоїм, а велич Твою — синам їхнім!</p>
<p>17 І благовоління Господа, Бога нашого нехай буде над нами! І діло рук наших утверди нам, Боже, утверди діло рук наших!</p>
<h4>Псалми 91</h4>
<p>1 Хто живе під покровом Всевишнього, той в тіні Всемогутнього перебуває!</p>
<p>2 Той скаже до Господа: «Прибіжище й твердиня моя — Бог мій, я надіюсь на Нього!»</p>
<p>3 Він спасе тебе від тенет птахолова й моровиці згубної.</p>
<p>4 Він заслонить тебе Своїми крилами, і під крилами Його ти знайдеш притулок, щит і оборона — правда Його.</p>
<p>5 Ти не будеш боятися страху нічного, ані стріли, що вдень пролітає,</p>
<p>6 ані чуми, яка в темноті підкрадається, ані моровиці, яка знищує у полудень.</p>
<p>7 Упаде тисяча біля тебе, і десять тисяч праворуч від тебе, тебе ж не доторкнеться.</p>
<p>8 Ти тільки своїми очима подивишся і кару грішників побачиш.</p>
<p>9 Бо Господа, охорону мою, Всевишнього ти вибрав своїм притулком,</p>
<p>10 то зло не спіткає тебе, і жодне нещастя не наблизиться до оселі твоєї.</p>
<p>11 Бо Він звелить ангелам Своїм охороняти тебе на всіх путях твоїх.</p>
<p>12 І на руках тебе носитимуть, щоб ти не спіткнувся ногою твоєю об камінь.</p>
<p>13 На лева й змія будеш наступати, розтопчеш левчука й дракона.</p>
<p>14 «Тому що він любить Мене, Я врятую його; Я зроблю його славним, бо він знає ім'я Моє.</p>
<p>15 Покличе до Мене, то йому відповім; Я буду з ним у біді, спасу і прославлю його.</p>
<p>16 Довготою днів насичу його, і він побачить спасіння Моє».</p>
<h4>Псалми 92</h4>
<p>1 Добре є прославляти Господа, піснею прославляти ім'я Твоє, Всевишній,</p>
<p>2 оповіщати Твою любов уранці, а Твою вірність — вночі,</p>
<p>3 на десятиструнній і на арфі, на лютні та гуслях.</p>
<p>4 Ти потішив мене, о Господи, вчинками Твоїми і ділами рук Твоїх я радію!</p>
<p>5 Господи, які великі діла Твої! Вельми глибокі думки Твої!</p>
<p>6 Безглуздий чоловік не знає, а недоумок не зрозуміє того!</p>
<p>7 Коли нечестиві буяють, як трава, і цвітуть усі злочинці, щоб навіки вони були знищені.</p>
<p>8 А Ти, Господи, на висоті повік віку!</p>
<p>9 Бо ось вороги Твої, Господи, бо ось вороги Твої загинуть; розпорошаться всі беззаконники!</p>
<p>10 А рога мого Ти підніс, немов у однорожця; Ти намастив мене свіжою оливою.</p>
<p>11 І дивилося око моє на моїх ворогів, на тих злочинців, що на мене встають, почують мої вуха!</p>
<p>12 Праведник зацвіте, мов пальма; росте він, як кедр на Ливані.</p>
<p>13 Посаджені в Господньому домі цвітуть на подвір'ях Бога нашого.</p>
<p>14 Вони будуть і в старості цвісти, будуть ситі та свіжі,</p>
<p>15 щоб розповідати, що правий Господь, моя скеля, і в Ньому неправди нема!</p>
<h4>Псалми 93</h4>
<p>1 Господь царює, Він одягнувся у велич і підперезався силою. І міцно поставлений всесвіт, щоб не захитався!</p>
<p>2 Престол Твій установлений споконвіку; від вічності Ти!</p>
<p>3 Здіймаються ріки, о Господи, здіймають ріки свій гуркіт, здіймають ріки шум свій!</p>
<p>4 Могутніший шум вод великих, могутніший величавих хвиль моря Господь на висоті!</p>
<p>5 Свідоцтва Твої певно досконалі. Дому Твоєму, о Господи, належить святість навіки!</p>
<h4>Псалми 94</h4>
<p>1 Бог помсти, Господь, Бог помсти, явися!</p>
<p>2 Встань, Суддя землі, відплати гордим по заслузі.</p>
<p>3 Аж доки безбожні, Господи, доки безбожні втішатися будуть?</p>
<p>4 Вони розглагольствують, говорять зухвало; величаються всі злочинці.</p>
<p>5 Вони пригнічують народ Твій, Господи, і гноблять спадщину Твою.</p>
<p>6 Вони вбивають вдів, чужинців і сиріт мордують.</p>
<p>7 Вони кажуть: «Господь не бачить, і не дізнається Бог Якова».</p>
<p>8 Зрозумійте, ви, нетямущі серед людей; а ви, убогі на розум, ви, коли ви порозумнішаєте?</p>
<p>9 Чи Той, Хто дав вам вуха, не чує? Чи Той, Хто створив очі — не бачить?</p>
<p>10 Чи Той, Хто карає народи, також не покарає вас? Чи Тому, Хто навчає людство, бракує знання?</p>
<p>11 Господь знає думки людські, що марнота вони.</p>
<p>12 Блаженна людина, котру Ти, Господи, наставляєш, котру Ти навчаєш Закону Твого,</p>
<p>13 щоб дати йому спокій під час лиходення, доки не буде викопана яма для нечестивих.</p>
<p>14 Господь не покине Свого народу, і спадщини Своєї не залишить!</p>
<p>15 Бо суд повернеться до правди, а за ним — всі невинного серця!</p>
<p>16 Хто встане за мене проти злочинців? Хто заступиться за мене перед тими, котрі чинять беззаконня?</p>
<p>17 Якби Господь не допоміг мені, то душа моя скоро оселилася б у країні мовчання.</p>
<p>18 Коли я кажу: «Похитнулась нога моя», то, Господи, милість Твоя підтримує мене!</p>
<p>19 Коли сила турбот у моїм серці, Твої втіхи веселять душу мою.</p>
<p>20 Чи може з Тобою мати яку спільність престол погибелі, що під виглядом закону чинять зло?</p>
<p>21 Вони збираються проти душі праведника, засуджують кров невинну.</p>
<p>22 Але Господь — мій захист, мій Бог — скеля притулку мого.</p>
<p>23 І Господь поверне на них беззаконня їхнє, і злобою їхньою Він знищить їх; знищить їх Господь, Бог наш!</p>
<h4>Псалми 95</h4>
<p>1 Прийдіть, заспіваємо Господеві; будемо радісно вигукувати до скелі нашого спасіння!</p>
<p>2 Станьмо перед лицем Його з хвалою, в піснях покликнемо до Нього.</p>
<p>3 Бо Господь є Великий Бог, і Цар над усіма богами.</p>
<p>4 У руці Його глибини землі; вершини гір належать Йому.</p>
<p>5 Море Його, бо Він створив його і сушу Його руки створили.</p>
<p>6 Прийдіть, поклонімося й припадемо, на коліна впадем перед Господом, Який створив нас!</p>
<p>7 Бо Він наш Бог. Ми народ Його пасовиська і Його руки отара. Якби ви послухали вже голос Його сьогодні:</p>
<p>8 «Не робіть твердим серця вашого, як у Мериві, як у день спокуси в пустині,</p>
<p>9 де батьки ваші спокушали Мене, випробували і бачили діло Моє.</p>
<p>10 Сорок років дратував Мене рід цей, і Я сказав: «Цей народ заблудився серцем своїм, не пізнали вони шляхів Моїх.</p>
<p>11 Тому в гніві Моїм Я поклявся, що вони не ввійдуть у спокій Мій».</p>
<h4>Псалми 96</h4>
<p>1 Співайте Господеві нову пісню; нехай вся земля співає Господеві!</p>
<p>2 Співайте Господеві, благословляйте ім'я Його; проголошуйте щоденно спасіння Його.</p>
<p>3 Проголошуйте Його славу між народами, Його чудеса між людьми!</p>
<p>4 Бо великий Господь і вельми достойний слави, страшний над усіма богами.</p>
<p>5 Бо всі боги народів — ідоли, а Господь небеса створив.</p>
<p>6 Слава і величність перед лицем Його; сила і слава в святині Його.</p>
<p>7 Віддайте Господу, роди народів, віддайте Господу славу й честь.</p>
<p>8 Віддайте Господу славу імені Його, принесіть дари та й заходьте в двори Його!</p>
<p>9 Поклоняйтеся Господеві в оздобі святині; тремти перед Ним уся земля.</p>
<p>10 Сповістіть народам: «Господь царює! Всесвіт Він зміцнив, щоб не захитався. Він буде судити народи справедливо!»</p>
<p>11 Нехай веселяться небеса, нехай радіє земля, нехай гримить море й усе, що в нім.</p>
<p>12 Нехай поле радіє та все, що на ньому! Нехай заспівають усі дерева лісні, —</p>
<p>13 перед лицем Господнім, бо гряде Він, бо землю судити гряде. Він судитиме світ по правді й народи по істині Своїй.</p>
<h4>Псалми 97</h4>
<p>1 Господь царює, нехай земля тішиться, нехай радіють численні острови!</p>
<p>2 Хмари і темрява оточують Його; справедливість і правосуддя — основа трону Його.</p>
<p>3 Огонь іде перед Ним і навкруги палить ворогів Його.</p>
<p>4 Його блискавки освітили весь всесвіт; земля бачить це і тремтить.</p>
<p>5 Гори тануть, як віск, перед Господом, перед Господом всієї землі.</p>
<p>6 Небеса проголошують Його справедливість, всі народи бачать славу Його.</p>
<p>7 Нехай посоромлені будуть усі, хто ідолам служить, хто божками хвалиться! Додолу впадіть перед ним усі боги!</p>
<p>8 Почув і звеселився Сіон, і потішились Іудини дочки через Твої суди, Господи,</p>
<p>9 бо над усією землею Найвищий Ти, Господи, над богами всіма Ти піднесений сильно!</p>
<p>10 Хто Господа любить, ненавидьте зло! Хто рятує душі святих Своїх, Той визволить їх із руки нечестивих.</p>
<p>11 Світло сяє для праведників, і радість на правих серцем.</p>
<p>12 Радійте в Господі всі праведні, і прославляйте Його святе ім'я.</p>
<h4>Псалми 98</h4>
<p>1 «Заспівайте нову пісню Господеві, бо Він чудеса вчинив! Йому помогла правиця Його та святе рамено Його.</p>
<p>2 Господь об'явив Своє спасіння, і виявив Свою справедливість усім народам.</p>
<p>3 Він пригадав Свою милість і Свою вірність до дому Ізраїля; усі кінці землі побачили спасіння Бога нашого.</p>
<p>4 Викрикуй Господу, вся земле! Радійте й веселіться й псалми співайте!</p>
<p>5 На гуслях грайте Господеві; грайте на гуслях і співайте.</p>
<p>6 Нехай труби і звуки рога радісно звучать перед Господом — Царем.</p>
<p>7 Нехай море шумить й усе, що в ньому, всесвіт і мешканці його!</p>
<p>8 Нехай ріки плещуть у долоні; нехай гори разом радіють, бо Він землю судити гряде: Він по правді буде судити всесвіт і народи по істині!</p>
<h4>Псалми 99</h4>
<p>1 Господь царює, і тремтять народи; сидить на херувимах і трясеться земля.</p>
<p>2 Великий Господь на Сіоні; Він піднесений над усіма народами.</p>
<p>3 Нехай ім'я Твоє славлять, велике й грізне, бо воно святе.</p>
<p>4 Сила царя — любить правосуддя. Ти ж утвердив правоту, суд і правосуддя вчинив Ти в Якова.</p>
<p>5 Звеличуйте Господа, нашого Бога! Поклоніться підніжжю ніг Його, бо Він святий!</p>
<p>6 Мойсей і Аарон серед священиків Його, а Самуїл серед тих, що кличуть ім'я Його. Вони кликали до Господа, і Він допомагав їм.</p>
<p>7 Він говорив до них з хмарного стовпа, і вони виконували Його заповіді й закони, що Він дав їм.</p>
<p>8 Господи, Боже наш! Ти почув їхні молитви; Ти був для них Богом, Який прощає, хоч Ти карав їх за їхні злочини.</p>
<p>9 Звеличуйте Господа, нашого Бога, і поклоняйтеся Йому на святій горі Його, бо Святий Господь, наш Бог!</p>
<h4>Псалми 100</h4>
<p>1 О земле, радісно вигукуй перед Господом!</p>
<p>2 Служіть Господеві з радістю! З піснями приходьте до Господа.</p>
<p>3 Знайте, що Господь є Бог. Він створив нас, і ми Його, ми Його люди, вівці пасовиська Його.</p>
<p>4 Входьте у брами Його з подякою; заходьте на подвір'я Його з похвалою. Будьте вдячні Йому і прославляйте Його ім'я.</p>
<p>5 Бо Господь добрий, Його милість навіки, а вірність Його — з роду в рід.</p>
<h4>Псалми 101</h4>
<p>1 Про Твою милість і справедливість я буду співати. Тобі, Господи, я буду співати хвалу.</p>
<p>2 Я буду обдумувати шлях невинного. Коли прийдеш до мене? Буду ходити в домі моїм в невинності серця свого.</p>
<p>3 Не покладу перед очима своїми речі нікчемної. Діло відступництва ненавиджу, не приліпиться воно до мене.</p>
<p>4 Серце нечестиве нехай обминає мене, злого не хочу знати!</p>
<p>5 Я знищив би того, хто таємно обмовляє ближнього свого; хто має горде око й зарозуміле серце, того не потерплю.</p>
<p>6 Очі мої на вірних землі, щоб були біля мене. Хто ходить праведними шляхами, хай служить мені.</p>
<p>7 Не буде жити в моїм домі той, хто творить зраду. Хто неправду говорить, не сміє стояти перед очима Моїми.</p>
<p>8 Усіх нечестивих землі буду нищити кожного ранку, щоб викорінити з міста Господнього всіх, що роблять беззаконня!</p>
<h4>Псалми 102</h4>
<p>1 Господи, вислухай молитву мою! І благання моє нехай дійде до Тебе!</p>
<p>2 Не відвертайся від мене в день лиха мого. Нахили Своє вухо до мене; дай мені скору відповідь, коли я звертаюсь до Тебе.</p>
<p>3 Бо дні мої зникають, як дим. А кості мої, як жар, тліють.</p>
<p>4 Моє серце уражене і в'яне, як трава; я забуваю їсти хліб мій.</p>
<p>5 Від туги моєї та стогону вже й тіло моє присохло до кісток.</p>
<p>6 Я став, мов пелікан у пустині, зробивсь, мов сова, на руїнах.</p>
<p>7 Не сплю я й стогну, немов самітня пташка на покрівлі.</p>
<p>8 Увесь день вороги мої насміхаються з мене; і ті, що лютують проти мене, проклинають мене.</p>
<p>9 Я їм попіл замість хліба, із слізьми змішую питво моє,</p>
<p>10 через Твій гнів і Твоє обурення, бо Ти мене підняв і кинув.</p>
<p>11 Мої дні, як похилена тінь, і я сохну, немов та трава.</p>
<p>12 Але Ти, Господи, сидиш на троні Своїм віковічно; і пам'ять Твоя з роду в рід.</p>
<p>13 Ти встанеш та змилуєшся над Сіоном, бо час учинити йому милосердя, бо прийшла година.</p>
<p>14 Бо Твої раби полюбили й каміння його, і порох його полюбили.</p>
<p>15 І будуть боятися народи Господнього ім'я, а всі земні царі — слави Твоєї.</p>
<p>16 Бо Господь відбудує Єрусалим. Він явиться в Своїй славі.</p>
<p>17 Він вислухає молитви бідних, і молитвою їхньою не зневажає.</p>
<p>18 Буде це записано для майбутніх поколінь, і народ, який родиться, буде славити Господа.</p>
<p>19 Бо Він глянув з висоти своєї святині, з небес Господь дивився на землю,</p>
<p>20 щоб почути стогін полонених, щоб звільнити приречених на смерть.</p>
<p>21 Щоб проголошували ім'я Господнє на Сіоні і прославляли Його в Єрусалимі,</p>
<p>22 коли народи і царства зберуться, щоб служити Господеві.</p>
<p>23 Він виснажив у дорозі силу мою, скоротив дні мої.</p>
<p>24 Я кажу: «Боже мій, не забирай мене в половину днів моїх! Твої роки — на вічні віки.</p>
<p>25 На початку Ти заснував землю, і небеса — то чин Твоїх рук.</p>
<p>26 Вони проминуть, а Ти будеш існувати вічно. Вони, як одяг, постаріють, і Ти зміниш їх, немов те вбрання, і вони переміняться.</p>
<p>27 Ти ж — Той Самий, і Твої літа не скінчаться!</p>
<p>28 Сини Твоїх рабів будуть жити, і їхнє потомство стоятиме міцно перед обличчям Твоїм».</p>
<h4>Псалми 103</h4>
<p>1 Благослови, душе моя, Господа і все нутро моє, — святе ім'я Його!</p>
<p>2 Благослови, душе моя, Господа і не забувай усіх добродійств Його.</p>
<p>3 Він прощає усі провини Твої, зціляє всі недуги твої.</p>
<p>4 Він рятує життя твоє від могили, вінчає тебе ласкою й милосердям.</p>
<p>5 Він бажання твоє насичує добром, молодість твою, мов у орла, відновляє.</p>
<p>6 Господь творить справедливість і суд усім пригнобленим.</p>
<p>7 Він показав дороги Свої Мойсею й діла Свої — синам Ізраїля.</p>
<p>8 Щедрий і милосердний Господь, довготерпеливий і багатомилостивий.</p>
<p>9 Не буде Він вічно докоряти, або навіки гніватися.</p>
<p>10 Не по гріхах наших вчинив Він нам і не за провинами нашими відплатив Він нам,</p>
<p>11 бо так як небо високо над землею, така велика милість Його до тих, котрі бояться Його.</p>
<p>12 Він віддалив від нас провини наші так далеко, як схід віддалений від заходу.</p>
<p>13 Як батько жалує своїх дітей, так Господь сжалівся над тими, що бояться Його.</p>
<p>14 Бо Він знає істоту нашу, пам'ятає, що ми порох.</p>
<p>15 Людина, — як трава дні її, мов квітка в полі, так вона відцвітає;</p>
<p>16 пронесеться вітер над нею — і вже нема її, і не пізнати більше місця, де вона росла.</p>
<p>17 Але милість Господня віковічна до тих, що бояться Його; і справедливість Його над синами синів,</p>
<p>18 котрі вірні завіту Його і про заповіді Його пам'ятають, щоб виконувати їх!</p>
<p>19 Господь міцно поставив престол Свій на небі, й над усім володіє царство Його.</p>
<p>20 Благословіть Господа, всі ангели Його, потужні силою, виконавці слова Його, покірні голосові слова Його.</p>
<p>21 Так, благословіть Господа, всі небесні сили, ви, слуги Його, виконавці Його волі.</p>
<p>22 Благословіть Господа, всі діла Його, по всіх місцях володіння Його! Благослови Господа, душе моя!</p>
<h4>Псалми 104</h4>
<p>1 Благослови, душе моя, Господа! О Господи, Боже мій, Ти дивно великий, Ти одягнувся в велич та в славу!</p>
<p>2 Ти світлом, як шатою одягнувся, розіп'яв небеса, мов намет.</p>
<p>3 Він будує палаци Свої над водами, робить хмари колісницею Своєю і простує на крилах вітру.</p>
<p>4 Вітри чинить Він Своїми посланцями, служителями Своїми — палаючий огонь.</p>
<p>5 Ти поставив землю на основи її, щоб на вічні віки вона не захиталась,</p>
<p>6 безоднею вкрив Ти її, немов одежою. Стали води над горами, —</p>
<p>7 від погрози Твоєї вони втекли, від гуркоту грому Твого стрімголов побігли.</p>
<p>8 Піднімаються на гори, сходять у долини, до рівня, який Ти визначив їм.</p>
<p>9 Визначив їм кордон і не перейдуть його, не повернуться назад, щоб покрити землю.</p>
<p>10 З джерел посилаєш у долини потоки: між горами течуть води,</p>
<p>11 напувають всю звірину, дикі осли задовольняють спрагу свою.</p>
<p>12 Над ними кублиться птаство небесне, голос його лунає між гіллям.</p>
<p>13 Ти напуваєш гори з палаців Своїх, земля насичується плодом діл Твоїх.</p>
<p>14 Ти ростиш траву для скотини й рослину для праці людині, щоб хліб добувати з землі,</p>
<p>15 і вино, що серце людині звеселяє, оливу, від якої лице світліє, і хліб, що серце людині зміцняє.</p>
<p>16 Насичуються Господні дерева, ті кедри ливанські, що Ти їх насадив.</p>
<p>17 Там птахи гніздяться, а на кипарисах лелека має домівку свою.</p>
<p>18 Високі гори для диких кіз, скелі — захист звіринам.</p>
<p>19 Ти створив місяць, щоб визначати час, а сонце знає, коли заходити.</p>
<p>20 Ти наводиш темряву, і настає ніч, тоді вилазить уся звірина лісова.</p>
<p>21 Молоді левчуки ричать за здобиччю, щоб здобути від Бога поживи собі.</p>
<p>22 Сонце засвітить, вони повтікають, і лягають у норах своїх.</p>
<p>23 А людина виходить до своєї праці, і до діла свого аж до вечора.</p>
<p>24 Господи, які то численні діла Твої! Як мудро Ти все створив; земля повна Твого творива!</p>
<p>25 Ось море велике й широке: там плазуни, числа їм нема, звірина мала та велика!</p>
<p>26 По морю плавають кораблі, той левіафан, якого створив Ти, щоб там бавився.</p>
<p>27 Всі вони чекають Тебе, щоб Ти часу свого поживу їм дав.</p>
<p>28 Даєш їм — вони збирають, руку Свою розкриваєш — добром насичуються.</p>
<p>29 Відвертаєш Ти від них лице Своє, — вони лякаються; забираєш дух у них, — вмирають вони, і повертаються знову в порох.</p>
<p>30 Посилаєш духа Свого, — вони творяться, і Ти обновляєш обличчя землі.</p>
<p>31 Нехай буде слава Господня навіки, хай ділами Своїми радіє Господь!</p>
<p>32 Погляне Він на землю, — й вона затремтить, доторкнеться до гір, — і вони димують!</p>
<p>33 Я буду співати Господеві усе життя моє. Я буду хвалити Господа до останнього мого подиху.</p>
<p>34 Нехай буде приємна Йому моя пісня, я Господом буду радіти!</p>
<p>35 Нехай щезнуть грішники із землі, і беззаконників нехай не буде. Благослови, душе моя, Господа! Алілуя!</p>
<h4>Псалми 105</h4>
<p>1 Дякуйте Господеві, кличте ім'я Його; проголошуйте серед народів вчинки Його.</p>
<p>2 Співайте Йому, грайте Йому, розказуйте про всі чудеса Його.</p>
<p>3 Хваліться ім'ям Його святим! Нехай тішиться серце тих, що шукають Господа!</p>
<p>4 Шукайте Господа і силу Його. Завжди шукайте лиця Його!</p>
<p>5 Згадуйте про чудеса Його, які Він вчинив для нас, згадуйте про знамення Його й присуди вуст Його.</p>
<p>6 Нащадки Авраама, Його слуги; сини Якова, Його вибранці!</p>
<p>7 Він Господь, наш Бог, по всій землі суди Його.</p>
<p>8 Він вічно пам'ятає про завіт Свій, про Своє слово, яке Він заповів на тисячу поколінь —</p>
<p>9 Свій завіт Авраамові, і Свою клятву Ісаакові.</p>
<p>10 Він поставив її законом для Якова, та Ізраїлеві — завітом вічним,</p>
<p>11 сказавши: «Я тобі дам землю ханаанську, як частину спадщини для вас!»</p>
<p>12 Тоді їх було невелике число, нечисленні були та приходьками на ній,</p>
<p>13 і ходили вони від народу до народу, від царства до іншого люду.</p>
<p>14 Він нікому не дозволив кривдити їх; Він докоряв царям заради них,</p>
<p>15 кажучи: «Не доторкайтесь до вибраних моїх і не заподійте зла Моїм пророкам!»</p>
<p>16 І навів Він голод на землю, зламав усяку їхню хлібну підпору.</p>
<p>17 Послав Він перед ними мужа — рабом Йосип проданий був.</p>
<p>18 Закували ноги його в кайдани, залізо ввійшло в тіло його,</p>
<p>19 доки не здійснилося слово Його; слово Господнє випробувало його.</p>
<p>20 Послав тоді цар і звільнив його, володар народів визволив його.</p>
<p>21 Він поставив його господарем над домом своїм та управителем над усім маєтком своїм.</p>
<p>22 Щоб він наглядав над царськими вельможами і повчав його дорадників мудрості.</p>
<p>23 Ізраїль також прийшов в Єгипет; Яків жив чужинцем у землі Хама.</p>
<p>24 Він дуже розмножив народ Свій і зробив його сильнішим від ворогів його.</p>
<p>25 Він перемінив їхнє серце, щоб зненавиділи народ Його, щоб злоумишляли проти слуг Його.</p>
<p>26 Тоді послав Він Мойсея, раба Свого, і Аарона, якого Він вибрав.</p>
<p>27 Вони звершили між ними Його знамення і чудеса — в землі Хама.</p>
<p>28 Він послав темряву і стемніло, і не противились слову Його.</p>
<p>29 Він перетворив воду їх в кров, і поморив їхню рибу.</p>
<p>30 Тоді їхня земля закишіла жабами, навіть появились в царських палатах.</p>
<p>31 Він сказав, і роями взялися мухи, і комарі всю їхню країну вкрили.</p>
<p>32 Замість дощу послав їм град, вогонь палючий на їхню землю.</p>
<p>33 Побив їхній виноград, смоковниці їхні й поламав деревину в країні їх.</p>
<p>34 Він промовив — і появилася сарана й гусінь — тьма-тьмуща.</p>
<p>35 І пожерла все, що було зелене в їхній країні, плоди землі їхньої поїла.</p>
<p>36 Тоді Він умертвив усіх первороджених у їхньому краї, початок усякої їхньої сили.</p>
<p>37 І випровадив їх із золотом і сріблом, і не було хворого в поколінні їх.</p>
<p>38 Єгипет був радий позбутися їх, бо обняв їх страх перед ними.</p>
<p>39 Він простер хмару, неначе покривало, вогонь, щоб уночі світити.</p>
<p>40 Просили, і Він послав їм перепілок і хлібом небесним наситив їх.</p>
<p>41 Він розколов скелю, і вода линула, і потекла рікою по пустині.</p>
<p>42 Бо згадав Своє святе слово до Авраама, раба Свого.</p>
<p>43 І Він вивів Свій народ з радістю, Своїх вибраних — з веселощами.</p>
<p>44 І дав їм землі народів, і посіли вони працю чужинців,</p>
<p>45 щоб заповіді Його виконували та закони Його берегли. Алілуя!</p>
<h4>Псалми 106</h4>
<p>1 Слава Господеві! Дякуйте Господеві, бо Він добрий, бо навіки милість Його!</p>
<p>2 Хто розкаже про велич Господню, розповість про всю славу Його?</p>
<p>3 Блаженні, хто за правосуддя дбає і повсякчас творить справедливість.</p>
<p>4 Згадай, о Господи, про мене в благоволінні до народу Свого, відвідай мене спасінням Своїм,</p>
<p>5 щоб бачити мені щасливу долю вибраних Твоїх, радіти веселощами Твого народу, хвалитись спадщиною Твоєю.</p>
<p>6 Нагрішили ми, як і батьки наші, провинилися, вчинили беззаконня...</p>
<p>7 Батьки наші не вважали на чуда Твої в Єгипті, не пам'ятали про численні Твої добродійства і збунтувалися проти Всевишнього біля Червоного моря.</p>
<p>8 Та Він спас їх, заради імені Свого, і щоб показати Свою силу.</p>
<p>9 Він кликнув на море Червоне — і висохло, і Він повів їх через морські глибини, немов по пустині!</p>
<p>10 І Він спас їх з руки неприятеля, визволив їх з руки ворога;</p>
<p>11 води покрили ворогів їх, ні один з них не зостався.</p>
<p>12 Тоді вони повірили Його словам і заспівали Йому хвалу.</p>
<p>13 Та скоро забули вони діла Його, не чекали поради Його,</p>
<p>14 і палали в пустині жаданням і спокушали вони Бога в землі безлюдній.</p>
<p>15 І Він задовольнив їхнє бажання, але послав болячку на душі їх.</p>
<p>16 Вони в таборі заздрили Мойсеєві, і також Ааронові, святому Господньому.</p>
<p>17 Розступилась земля і проковтнула Датана, й покрила ватагу Авірама.</p>
<p>18 І запалав огонь на їхніх зборах, і полум'я те попалило нечестивих.</p>
<p>19 Вони зробили тельця на Хориві і поклонялися ідолові.</p>
<p>20 І вони змінили свою славу на образ бика, котрий їсть траву.</p>
<p>21 Вони забули Бога, Спасителя свого, Який вчинив великі діла в Єгипті,</p>
<p>22 дивне в землі Хамовій, страшне біля Червоного моря.</p>
<p>23 І хотів понищити їх, коли б не Мойсей, вибраний Його, не став перед Ним в проломі, щоб відвернути гнів Його, щоб Він не знищив їх.</p>
<p>24 Вони зневажали бажану землю, не вірили слову Його.</p>
<p>25 Вони нарікали в наметах своїх і не слухалися голосу Господа.</p>
<p>26 І Він підійняв Свою руку на них, щоб їх повалити в пустині,</p>
<p>27 і щоб повалити їхнє потомство серед народів і розпорошити їх по країнах!</p>
<p>28 Пристали вони до Ваал-Пеора і їли від жертв мертвим ідолам.</p>
<p>29 Прогнівили Бога ділами своїми, тому вдерлась зараза між них!</p>
<p>30 Тоді встав Фінеас та й розсудив, — і зараза припинилась.</p>
<p>31 І йому пораховано це в праведність, із роду в рід, по вічні віки.</p>
<p>32 Вони також розгнівили Бога біля вод Мериви, і через них Мойсей зазнав лиха.</p>
<p>33 Бо духа його засмутили, і він говорив нерозважно устами своїми...</p>
<p>34 Вони не знищили ті народи, про котрих Господь їм говорив,</p>
<p>35 а самі змішувалися з язичниками і приймали їхні звичаї.</p>
<p>36 Вони служили їхнім ідолам, а ті стали пасткою для них.</p>
<p>37 Вони навіть приносили в жертву демонам своїх синів і своїх дочок.</p>
<p>38 Вони проливали невинну кров, кров своїх синів і дочок, котрих вони приносили в жертву ідолам Ханаану. І земля осквернилася від крові.</p>
<p>39 Вони осквернили себе ділами своїми, зблудили вчинками своїми.</p>
<p>40 Тому гнів Господній запалав проти Свого народу, і спадок Його став Йому огидним.</p>
<p>41 Він віддав їх у руки народам, і ненависники їхні панували над ними.</p>
<p>42 Вороги їхні гнобили їх і вони корилися під їхню руку.</p>
<p>43 Багато разів Він визволяв їх з рабства, але вони бунтувалися думкою своєю і зубожіли вони в беззаконнях своїх.</p>
<p>44 Але Господь зауважив на їхнє страждання, коли почув їхнє благання.</p>
<p>45 Заради них Він пригадав Свій завіт і змилувався в Своїм великім милосерді.</p>
<p>46 І Він пробудив співчуття до них в усіх, хто тримав їх у полоні.</p>
<p>47 Спаси нас, Господи, Боже наш, і збери нас з-поміж народів, щоб дякувати Твоєму святому імені і хвалитися славою Твоєю.</p>
<p>48 Благословений Господь Бог Ізраїлів на віки вічні. Нехай весь народ скаже: «Амінь!» Алілуя!</p>
<h4>Псалми 107</h4>
<p>1 Дякуйте Господеві, бо Він добрий, бо навіки милість Його!</p>
<p>2 Хай скажуть ті, що їх урятував Господь, що визволив їх з руки ворога,</p>
<p>3 і з країв їх зібрав, — від сходу й заходу, від півночі й моря!</p>
<p>4 Вони блукали пустинею, дорогами безлюдними й не знаходили міста заселеного,</p>
<p>5 голодні і спраглі, душа їхня в них умлівала.</p>
<p>6 Тоді вони в біді молилися до Господа, і Він визволив їх від скорбот їхніх.</p>
<p>7 Він повів їх дорогою простою до місця, де вони могли б оселитися.</p>
<p>8 Нехай вони дякують Господеві за Його милість, і за Його чудеса над синами людськими!</p>
<p>9 Бо наситив Він спрагнену душу, і голодну душу наповнив добром!</p>
<p>10 Вони сиділи в темряві і тіні смерті, скуті нуждою і залізом.</p>
<p>11 Бо вони повстали проти слова Божого і відкинули раду Всевишнього.</p>
<p>12 Скорив Він серце їх працею; спіткнулись вони й не було їм помочі.</p>
<p>13 Тоді вони у своєму горі благали Господа, і Він спас їх від утисків їхніх.</p>
<p>14 Він вивів їх з темряви і врятував від смерті, і розбив їхні кайдани.</p>
<p>15 Нехай вони дякують Господеві за Його милість, і за Його чудеса для синів людських!</p>
<p>16 Бо Він розбив їхні мідні брами і засуви залізні.</p>
<p>17 Нерозумні страждали за грішну дорогу свою й за свої беззаконня.</p>
<p>18 Душа їхня відверталась від усякої їжі, і вони наблизились до воріт смерті.</p>
<p>19 І в недолі своїй вони кликали до Господа, і Він визволяв їх від утисків їхніх.</p>
<p>20 Він послав Своє слово і зцілив їх; Він врятував їх від загибелі.</p>
<p>21 Нехай вони дякують Господеві за Його милість і за Його чудеса.</p>
<p>22 Нехай вони приносять жертви подяки і співають про Його славні діла.</p>
<p>23 Ті, котрі плавають на кораблях по морю, на водах великих мають торгове діло,</p>
<p>24 вони бачать діла Господні і чудеса в глибинах вод.</p>
<p>25 Він накаже — і зривається буйний вітер, піднімаються високо хвилі.</p>
<p>26 Кидає ними під небо, провалює їх у безодню, в небезпеці душа їх хвилюється!</p>
<p>27 Кружляють вони й хитаються, мов п'яні, зникає вся мудрість їх.</p>
<p>28 Тоді вони у своєму горі благали Господа, і Він їх спас від утисків їхніх!</p>
<p>29 Він змінює бурю на тишу, і стихають їхні хвилі.</p>
<p>30 Моряки радіють, бо буря втихомирилась, і Господь приводить їх до бажаної пристані.</p>
<p>31 Нехай вони дякують Господеві за Його милість, і за Його чудеса для синів людських!</p>
<p>32 Нехай величають Його на народних зборах і нехай прославляють на засіданнях старійшин!</p>
<p>33 Він перетворює ріки в пустиню, а водні джерела — на суходіл.</p>
<p>34 Плодючу землю — на солончак через злобу мешканців її.</p>
<p>35 Він обертає пустиню в озеро й землю в джерела води.</p>
<p>36 Там поселяє голодних, і закладають вони оселю.</p>
<p>37 І засівають свої поля, і садять свої виноградники, що приносять їм великий урожай.</p>
<p>38 Він благословляє їх, і вони сильно розмножуються, скотини в них не меншає.</p>
<p>39 Коли ж стає їх і менше від гноблення, біди й скорботи,</p>
<p>40 Він проливає сором на князів їх і кидає їх блукати в пустині.</p>
<p>41 А вбогого Він підіймає з убозтва, і розмножує роди, немов ту отару.</p>
<p>42 Бачать правдиві й радіють, і закриває уста свої всяка злоба.</p>
<p>43 Хто мудрий, хай запримітить оці речі і хай зрозуміє милості Господні.</p>
<h4>Псалми 108</h4>
<p>1 Готове моє серце, Боже, я буду співати та славити разом з своєю хвалою!</p>
<p>2 Пробудися ж ти, арфо та цитро, — я буду будити досвітню зорю!</p>
<p>3 Я прославлятиму Тебе, Господи, серед народів, і буду співати Тобі між племенами.</p>
<p>4 Бо вище небес милість Твоя, а правда Твоя — аж до хмар!</p>
<p>5 Будь возвеличений, Боже, вище небес, а слава Твоя — над усією землею!</p>
<p>6 Щоб любі Твої були визволені, Своєю правицею допоможи й обізвися до нас!</p>
<p>7 У святині Своїй Бог промовив: «Нехай Я звеселюся, — розділю Я Сихем, і долину Суккотську виміряю.</p>
<p>8 Гілеад Мій, Манассія Мій; Єфрем — охорона Моєї голови, Іуда — скіпетр Мій.</p>
<p>9 Моав — Мій посуд умивальний, на Єдом кину Своїм взуттям, над Філістиєю буду погукувати!»</p>
<p>10 Хто ж приведе мене до укріпленого міста? Хто приведе мене аж до Єдому?</p>
<p>11 Чи ж не Ти, Боже, Котрий відкинув нас і більше не ходиш з нашими військами?</p>
<p>12 Дай нам поміч проти ворогів наших, бо людська поміч — марна.</p>
<p>13 З Богом ми переможемо, бо Він потопче наших ворогів.</p>
<h4>Псалми 109</h4>
<p>1 Боже хвали моєї, не мовчи,</p>
<p>2 бо мої вороги порозкривали на мене уста нечестиві та лукаві, язиком неправдивим говорять зі мною.</p>
<p>3 Вони оточили мене словами ненависті і без причини воюють проти мене.</p>
<p>4 За любов мою вони обмовляють мене, а я молюся.</p>
<p>5 Вони відплачують злом за добро, і ненавистю — за мою любов.</p>
<p>6 Постав же над ним нечестивого; нехай обвинувач стане по правиці його.</p>
<p>7 Як буде судитись, нехай вийде винним, молитва ж його хай стане гріхом!</p>
<p>8 Нехай дні його будуть короткі; нехай інший забере маєток його.</p>
<p>9 Нехай діти його стануть сиротами, а жінка його — вдовою.</p>
<p>10 Нехай діти його будуть бродягами і жебраками; і нехай вони просять у тих, хто їх руйнував!</p>
<p>11 Нехай лихвар забере в нього все, що він має; нехай чужі розграбують його працю.</p>
<p>12 Нехай ніхто не буде милосердним до нього; нехай не буде його сиротам милості!</p>
<p>13 Нехай нащадки його згинуть, а в наступному поколінні нехай забудуть ім'я його.</p>
<p>14 Нехай гріхи батьків його згадаються перед Господом; нехай гріх його матері не буде забутий.</p>
<p>15 Нехай Господь не забуває їхніх гріхів; нехай Він знищить пам'ять їх на землі.</p>
<p>16 За те, що він не мав на думці творити милосердя, а переслідував до смерті бідних, нужденних і убитих горем.</p>
<p>17 Полюбив він прокляття: хай же прийде на нього! Не хотів благословіння: хай же відійде від нього!</p>
<p>18 Зодягнув він прокляття, немов одіж, воно ж, як вода, просякне в нутро його, і як олива, в його кості.</p>
<p>19 Нехай йому буде, немов одежа, що його вкриває, неначе пояс, що він ним підперезується завжди.</p>
<p>20 Нехай буде така відплата від Господа тим, хто мене обмовляє, на душу мою наговорює зло!</p>
<p>21 Ти ж, Господи, Боже, чини зі мною ради Твого імені! Спаси мене, бо добра Твоя милість.</p>
<p>22 Бо я бідний і нужденний, і серце моє зранене в моїх грудях.</p>
<p>23 Я зникаю, як вечірня тінь; немов сарана — я відкинений!</p>
<p>24 Коліна мої ослабли від посту; і тіло моє змарніло.</p>
<p>25 Я став посміховищем для моїх звинувачів; дивлячись на мене, вони похитують головами.</p>
<p>26 Допоможи мені, Господи, Боже мій! За Своїм милосердям спаси Ти мене.</p>
<p>27 Нехай вони знають, що Твоя це рука, що Ти, Господи, це вчинив.</p>
<p>28 Нехай вони проклинають, а Ти благослови! Встануть вони й осоромляться, а раб Твій радітиме!</p>
<p>29 Нехай одягнуться ганьбою ті, хто мене обмовляє, і нехай соромом огорнуться, наче плащем.</p>
<p>30 Я ж буду устами своїми вельми прославляти Господа; і між багатьма Його славити буду.</p>
<p>31 Бо Він стоїть по правиці бідного, щоб спасти його від тих, котрі осуджують душу його.</p>
<h4>Псалми 110</h4>
<p>1 Сказав Господь моєму Господеві: «Сядь праворуч Мене, доки Я не покладу ворогів Твоїх підніжком для ніг Твоїх».</p>
<p>2 Жезло сили Своєї пошле Господь із Сіону, — царюй Ти поміж ворогами Своїми.</p>
<p>3 Народ Твій — добровільна жертва під час війни Твоєї на висотах святині! Від роду він немов дар юності Твоєї, ніби роса дитинства Твого!</p>
<p>4 Бог поклявся і «Ти — Священик навіки за чином Мелхіседека».</p>
<p>5 Господь по правиці в Тебе: розіб'є царів у день гніву Свого.</p>
<p>6 Він буде судити народи, трупами землю покриє, потрощить голову країни великої.</p>
<p>7 Із потока по дорозі буде пити, а тому піднесе голову.</p>
<h4>Псалми 111</h4>
<p>1 Алілуя! Я буду прославляти Господа всім серцем моїм, на раді праведних і на зборах.</p>
<p>2 Великі діла Господні; явні всім, хто їх любить!</p>
<p>3 Діла Його — краса й велич, а правда Його пробував вічно!</p>
<p>4 Незабутніми зробив Він чудеса Свої; добрий і милосердний Господь!</p>
<p>5 Він дає поживу тим, хто боїться Його; пам'ятає вічно Свій заповіт.</p>
<p>6 Він явив силу діл Своїх народові Своєму, щоб дати їм спадщину народів.</p>
<p>7 Діла рук Його — правда і справедливість, всі накази Його справедливі,</p>
<p>8 встановлені на віки вічні, зроблені вони в правді і вірності.</p>
<p>9 Послав Він Своєму народові визволення, заповіт Свій поставив навіки, святе та грізне Його ім'я.</p>
<p>10 Початок премудрості — страх перед Господом, добрий розум у тих, хто заповіт Його сповняє. Хвала Йому повіки вічні!</p>
<h4>Псалми 112</h4>
<p>1 Алілуя! Блаженний чоловік, котрий боїться Бога і щиро любить заповіді Його.</p>
<p>2 Буде сильним покоління його на землі, рід праведників буде благословенний.</p>
<p>3 Багатство й достаток у домі його, а правда його пробуває навіки.</p>
<p>4 У темряві сходить світло для праведника; він добрий і милосердний і справедливий.</p>
<p>5 Добрий муж милостивий та позичає. Він управляє своїми ділами справедливо.</p>
<p>6 Він повіки не захитається; пам'ять про праведника буде вічна!</p>
<p>7 Не боїться він звістки лихої, його серце міцне, надію складає на Господа!</p>
<p>8 Серце його стійке, боятися не буде, аж поки не побачить підкореними своїх ворогів.</p>
<p>9 Він щедро дає бідним. Його правда навіки стоїть, його ріг підіймається в славі!</p>
<p>10 Бачить те грішник і злиться, і мучиться, скрегогучи зубами; та бажання грішників пропаде.</p>
<h4>Псалми 113</h4>
<p>1 Алілуя! Хваліте, Господні раби, хваліть ім'я Господа!</p>
<p>2 Нехай буде благословенне Господнє ім'я відтепер і навіки.</p>
<p>3 Від сходу до заходу сонця, прославляйте Господнє ім'я!</p>
<p>4 Високий над усіма народами Господь, Його слава понад небеса.</p>
<p>5 Хто подібний до Господа, нашого Бога, що мешкає на висоті?</p>
<p>6 Він нахиляється, щоб побачити небо і землю.</p>
<p>7 Бідаря Він підводить з пороху, зі сміття підіймає нужденного,</p>
<p>8 щоб посадити з вельможними, з вельможними народу Свого.</p>
<p>9 Він неплідну садовить у домі радісною матір'ю дітей. Алілуя!</p>
<h4>Псалми 114</h4>
<p>1 Як виходив Ізраїль з Єгипту, від народу чужого дім Якова,</p>
<p>2 Іуда став за святиню Йому, Ізраїль — царством Його.</p>
<p>3 Побачило море, — і розступилось; Йордан і назад повернувся!</p>
<p>4 Гори стрибали, як барани, а горби — як ягнята.</p>
<p>5 Що тобі, море, що ти втікаєш? Йордане, що ти повернувся назад?</p>
<p>6 Чому ви, гори, стрибаєте, як барани? Чому ви, горби, стрибаєте, як ягнята?</p>
<p>7 Тремти, земле, перед Господнім лицем, перед лицем Бога Якова,</p>
<p>8 що скелю обернув у озеро, і добув джерело з кременя.</p>
<h4>Псалми 115</h4>
<p>1 Не нам, Господи, не нам, а імені Твоєму дай славу за милість Твою, за правду Твою!</p>
<p>2 Чому мають народи говорити: «Де ж то їхній Бог?»</p>
<p>3 Наш Бог на небесах; Він творить усе, що Йому подобається.</p>
<p>4 А їхні боги, срібло і золото, діло рук людських.</p>
<p>5 Вони мають уста, але не говорять, очі мають вони, але не бачать.</p>
<p>6 Мають вуха, але не чують; мають ніс, але не мають нюху.</p>
<p>7 Мають руки, та не дотикаються; мають ноги, але не ходять; своїм горлом вони не говорять!</p>
<p>8 Нехай стануть такими, як вони, ті, хто їх виробляє, усі, хто надію на них покладає!</p>
<p>9 Ізраїлю, покладайся на Господа! Він — поміч твоя і твій щит.</p>
<p>10 Дом Аарона, покладайтеся на Господа! Він — ваша поміч і ваш щит.</p>
<p>11 Ті, що Господа боїтеся, покладайтеся на Господа! Він — ваша поміч і ваш щит.</p>
<p>12 Господь пам'ятає про нас, — нехай поблагословить! Нехай благословить дім Ізраїля, нехай благословить Він дім Ааронів!</p>
<p>13 Нехай поблагословить Він тих, хто має перед Господом страх, малих та великих!</p>
<p>14 Нехай вас розмножить Господь, — вас і ваших дітей!</p>
<p>15 Благословенні ви Господом, Який створив небо і землю!</p>
<p>16 Небо — небо для Господа, а землю віддав синам людським!</p>
<p>17 Не мертві будуть хвалити Господа, ані ті, всі, хто сходить у місце мовчання,</p>
<p>18 а ми благословлятимемо Господа — відтепер й аж навіки! Алілуя!</p>
<h4>Псалми 116</h4>
<p>1 Я люблю Господа, бо Він почув голос мій у благаннях моїх.</p>
<p>2 Бо Він нахилив вухо Своє до мене, і я кликатиму в свої дні.</p>
<p>3 Обвили мене пута смерті, і муки шеолу знайшли мене, нещастя та смуток навалились на мене.</p>
<p>4 А я в ім'я Господа кличу: «О Господи, визволи ж душу мою!»</p>
<p>5 Господь милостивий та справедливий, і Бог наш — співчутливий!</p>
<p>6 Господь охороняє простих, — я знемігся і Він спас мене.</p>
<p>7 Вернися, душе моя, до свого відпочинку, бо Господь робить добре тобі.</p>
<p>8 Він спас мене від смерті, а очі мої від сліз, ноги мої від спотикання.</p>
<p>9 Я ходитиму перед обличчям Господнім на землі живих!</p>
<p>10 Я вірив, коли говорив: «Я сильно пригнічений!»</p>
<p>11 Я сказав був у поспіху: «Кожна людина обманлива!»</p>
<p>12 Чим я відплачу Господеві за всі добродійства Його для мене?</p>
<p>13 Я чашу спасіння прийму, і прикличу Господнє ім'я!</p>
<p>14 Я виконаю свої обітниці Господеві, перед усім народом Його.</p>
<p>15 Дорога в очах Господа смерть святих Його.</p>
<p>16 Змилуйся, о Господи, бо я раб Твій, я Твій раб, син Твоєї невільниці, Ти кайдани мої розкував.</p>
<p>17 Я принесу Тобі похвальну жертву і прикличу ім'я Господнє.</p>
<p>18 Я виконаю свої обітниці Господеві, перед усім народом Його,</p>
<p>19 у дворах дому Господнього, посеред тебе, о Єрусалиме! Алілуя!</p>
<h4>Псалми 117</h4>
<p>1 Хваліть Господа всі народи! Прославляйте Його всі люди!</p>
<p>2 Велике бо милосердя Його над нами, і правда Господня навіки! Алілуя!</p>
<h4>Псалми 118</h4>
<p>1 Дякуйте Господеві, бо Він добрий. Милосердя Його повіки.</p>
<p>2 Нехай скаже Ізраїль: «бо навіки Його милосердя».</p>
<p>3 Нехай скаже дім Аарона, бо навіки Його милосердя!</p>
<p>4 Нехай скажуть ті, котрі бояться Господа, бо навіки Його милосердя!</p>
<p>5 У тісноті я кликав до Господа, і Господь відповів мені простором.</p>
<p>6 Господь зі мною. Чого мені боятися? Що зробить людина мені?</p>
<p>7 Господь зі мною, Він завжди допомагає мені. Я побачу загибель своїх ненависників.</p>
<p>8 Краще покладатися на Господа, ніж надіятися на людину.</p>
<p>9 Краще покладатися на Господа, ніж надіятися на вельможних.</p>
<p>10 Всі народи обступили мене, та в ім'я Господа, я подужав їх.</p>
<p>11 Оточили мене й обступили мене й обступили мене, я ж Господнім ім'ям подужав їх.</p>
<p>12 Вони обсіли мене, як бджоли; та погасли вони, як терновий огонь, — бо Господнім ім'ям я подужав їх.</p>
<p>13 Дошкульно пхнув ти мене на падіння, — та Господь спас мене!</p>
<p>14 Господь моя сила і моя пісня; Він став моїм спасінням!</p>
<p>15 Голос співу й спасіння в наметах праведників: «правиця Господня чинить чудеса!»</p>
<p>16 Піднеслась правиця Господня; «правиця Господня чинить чудеса!»</p>
<p>17 Я не помру, а житиму, і буду звіщати про діла Господні.</p>
<p>18 Покарати мене — покарав Господь, та смерті мені не завдав.</p>
<p>19 Відкрийте брами правди, я ними увійду, буду славити Господа!</p>
<p>20 «Це брама Господня, — праведники в неї входять».</p>
<p>21 Я буду хвалити Тебе, бо озвався до мене, і став Ти спасінням моїм.</p>
<p>22 Камінь, що його відкинули будівничі, став наріжним каменем.</p>
<p>23 Від Господа сталося це, і дивне воно в очах наших.</p>
<p>24 Цей день створив Господь. Радіймо і веселімося в ньому.</p>
<p>25 Спаси, о Господи, Тебе благаєм! Пошли щасливу долю!</p>
<p>26 Благословен той, хто гряде в ім'я Господнє!</p>
<p>27 Господь-Бог, Він нас осяяв. Прив'яжіть святкову жертву шнурами аж до наріжників жертовника.</p>
<p>28 Ти мій Бог, і я буду Тебе прославляти, мій Боже, я буду Тебе величати!</p>
<p>29 Дякуйте Господеві, бо Він добрий! Бо навіки його милосердя!</p>
<h4>Псалми 119</h4>
<p>1 Блаженні непорочні в дорозі, хто ходить у законі Господнім!</p>
<p>2 Блаженні, хто свідчення Його хоронить, хто всім серцем шукає Його,</p>
<p>3 хто кривди не робить, хто ходить путями Його!</p>
<p>4 Ти видав накази Свої, щоб виконувати пильно.</p>
<p>5 О, коли б дороги мої були спрямовані так, щоб постанови Твої берегти.</p>
<p>6 Не буду тоді засоромлений я, як буду дивитись на всі Твої заповіді!</p>
<p>7 Я буду прославляти Тебе щирим серцем, живучи згідно Твоїх справедливих законів.</p>
<p>8 Я буду виконувати Твої постанови, не покидай мене зовсім.</p>
<p>9 Як юнак держатиме стежку свою в чистоті? — Як держатиметься Твоїх слів.</p>
<p>10 Я шукаю Тебе усім серцем моїм; не дозволь мені відхилитись від Твоїх заповідей.</p>
<p>11 Я заховав Слово Твоє в серці моїм, щоб мені не грішити проти Тебе.</p>
<p>12 Благословенний Господи, навчи мене Своїх постанов!</p>
<p>13 Устами моїми звіщав я присуди Твоїх уст.</p>
<p>14 Дорогами свідчень Твоїх я втішався, як найбільшим багатством.</p>
<p>15 Про накази Твої буду роздумувати, і стежок Твоїх буду триматись.</p>
<p>16 У постановах Твоїх моя радість, — не забуду Слова Твого!</p>
<p>17 Чини добро рабові Своєму, щоб я міг жити, і слово Твоє хоронити!</p>
<p>18 Відкрий очі мої, щоб я міг побачити чудеса Закону Твого.</p>
<p>19 На землі я приходько, — Своїх заповідей не ховай Ти від мене!</p>
<p>20 Умліває душа моя від повсякчасного бажання за Твоїми законами.</p>
<p>21 Ти докорив гордим, тим проклятим, що відступають від заповідей Твоїх.</p>
<p>22 Відверни Ти від мене зневагу та сором, бо Твоїх свідоцтв дотримувався я!</p>
<p>23 Також вельможі сидять та змовляються проти мене, раб же Твій про постанови Твої роздумує.</p>
<p>24 Свідоцтва Твої — то втіха моя, вони дорадники мої.</p>
<p>25 Душа моя, як той порох стала; відживи мене по слову Твоєму.</p>
<p>26 Про дороги мої розказав я, — і Ти вислухав мене; навчи мене постанов Твоїх!</p>
<p>27 Дай мені зрозуміти дорогу наказів Твоїх, — і буду роздумувати про дивні діла Твої!</p>
<p>28 Душа моя стомлена від смутку; зміцни мене Словом Твоїм.</p>
<p>29 Відверни від мене дорогу неправди, і закон Свій дай мені.</p>
<p>30 Я вибрав дорогу правди; закони Твої я поставив перед собою.</p>
<p>31 Приліпився я до заповідей Твоїх, Господи, збережи мене від осоромлення.</p>
<p>32 Дорогою заповідей Твоїх поспішатиму, коли Ти даси простір серцю моєму.</p>
<p>33 Покажи мені, Господи, дорогу наказів Твоїх, і я буду держатись її до кінця життя.</p>
<p>34 Дай мені розум і буду берегти Закон Твій, і сповняти його від чистого серця.</p>
<p>35 Дай мені ходити стежкою заповідей Твоїх, — бо в тому радість моя.</p>
<p>36 Нахили моє серце до заповідей Твоїх, а не до наживи.</p>
<p>37 Відверни очі мої від марноти; оживи мене в дорозі Твоїй.</p>
<p>38 Утверди для раба Твого слово Твоє, що навчає його страху перед Тобою.</p>
<p>39 Відверни від мене сором, якого я боюся! Твої бо присуди милостиві.</p>
<p>40 Ось я прагну наказів Твоїх; відживляй мене правдою Твоєю.</p>
<p>41 Нехай прийде на мене милість Твоя, Господи, — Твоє спасіння згідно слова Твого.</p>
<p>42 Тоді дам відповідь тим, хто ганьбить мене, бо надіюсь на слово Твоє.</p>
<p>43 І не відіймай з моїх уст слова правди ніколи, бо я надіюсь на присуди Твої.</p>
<p>44 Я завжди буду триматись Закону Твого на вічні віки.</p>
<p>45 І буду ходити на просторі, бо заповідей Твоїх шукаю.</p>
<p>46 Я буду розповідати царям про свідоцтва Твої і не осоромлюсь.</p>
<p>47 Я втішаюся Твоїми заповідями, тому що я люблю їх.</p>
<p>48 Я простягаю руки мої до Твоїх заповідей, бо я люблю їх; я роздумую про Твої постанови.</p>
<p>49 Згадай слово Твоє до раба Твого, яким Ти підтримав мене.</p>
<p>50 Оце моя відрада в моїм горі, що Твоє слово мене оживляє.</p>
<p>51 Горді глузують з мене занадто, та від закону Твого я не відхиляюсь.</p>
<p>52 Пам'ятаю я установи Твої споконвічні, Господи, — і радію!</p>
<p>53 Обурення охопило мене проти беззаконних, що покидають Закон Твій.</p>
<p>54 Твої закони були моїми піснями у домі моєї мандрівки.</p>
<p>55 Я вночі пам'ятаю Твоє ім'я, Господи, і тримаюсь Закону Твого.</p>
<p>56 Оце сталось мені, бо я тримаюсь заповідей Твоїх.</p>
<p>57 Я сказав: «Моя доля, о Господи, триматись Твоїх слів».</p>
<p>58 Від усього серця благаю Тебе: «Учини мені милість згідно слова Твого!»</p>
<p>59 Я роздумував про свої дороги і спрямовую мої стопи до заповідей Твоїх.</p>
<p>60 Я спішив і не барився виконувати Твої заповіді.</p>
<p>61 Тенета безбожних мене обгорнули, але не забув я Закону Твого.</p>
<p>62 Опівночі я встаю прославляти Тебе за справедливі суди Твої.</p>
<p>63 Приятель я всім, хто боїться Тебе, і заповіді Твої шанують.</p>
<p>64 Милосердя Твого, о Господи, повна земля, — навчи мене законам Твоїм.</p>
<p>65 Добре Ти вчинив рабу Твоєму, Господи, згідно слова Твого.</p>
<p>66 Навчи мене доброго розуму та знання, бо в заповіді Твої я вірую.</p>
<p>67 Доки я не страждав, заблуждався, та тепер тримаюсь.</p>
<p>68 Ти добрий і чиниш добро, — навчи мене законів Твоїх.</p>
<p>69 Горді видумують неправду проти мене, я ж усім серцем тримаюсь наказів Твоїх.</p>
<p>70 Зробилось нечуле, як лій, їхнє серце, — а я законом Твоїм утішаюсь.</p>
<p>71 Добре мені, що я постраждав, щоб навчитися законам Твоїм.</p>
<p>72 Ліпший для мене Закон уст Твоїх, ніж тисячі золота й срібла!</p>
<p>73 Руки Твої створили і укріпили мене; дай мені розуму, — і заповідей Твоїх я навчуся.</p>
<p>74 Хто боїться Тебе, ті побачать мене та й зрадіють, бо я надіюся на Твоє слово.</p>
<p>75 Я знаю, Господи, що Твої закони справедливі, і Ти покарав мене справедливо.</p>
<p>76 Нехай Твоя милість буде моєю втіхою, згідно слова Твого рабу Твоєму.</p>
<p>77 Нехай зійде на мене Твоє милосердя, — і я буду жити, бо Закон Твій — моя відрада.</p>
<p>78 Нехай горді будуть посоромлені за те, що без причини мене гнітять, а я буду роздумувати про заповіді Твої.</p>
<p>79 Нехай приєднаються до мене ті, що бояться Тебе і розуміють Твої постанови.</p>
<p>80 Нехай серце моє буде чисте у Твоїх постановах, щоб не осоромитися мені.</p>
<p>81 Моя душа мліє за спасінням Твоїм, — на слово Твоє я надіюсь.</p>
<p>82 За словом Твоїм гаснуть очі мої та питають: «Коли Ти потішиш мене?»</p>
<p>83 Хоч я став, як той міх у диму, але я не забув постанов Твоїх.</p>
<p>84 Скільки його, того віку, у раба Твого? Коли ти над гонителями моїми суд учиниш?</p>
<p>85 Горді копали яму для мене, — вони, що не живуть за законом Твоїм.</p>
<p>86 Усі заповіді Твої — істина. Безвинно переслідують мене. Допоможи мені!</p>
<p>87 Мало що не знищили мене на землі; я ж не покинув наказів Твоїх!</p>
<p>88 Оживи Ти мене за Своїм милосердям, — і буду виконувати накази вуст Твоїх.</p>
<p>89 Навіки, Господи, Слово Твоє стоїть непохитно на небесах.</p>
<p>90 Від роду до роду Твоя правда. Ти поставив землю, — і вона стоїть.</p>
<p>91 Згідно волі Твоєї все стоїть до сьогодні, все бо Тобі служить.</p>
<p>92 Якщо б Твій Закон не був утіхою для мене, я б загинув у недолі своїй.</p>
<p>93 Я ніколи не забуду заповідей Твоїх, бо ними мене оживляєш.</p>
<p>94 Твій я: спаси мене, бо заповідей Твоїх я шукаю!</p>
<p>95 Чекають безбожні, щоб мене погубити, а я роздумую про Твої постанови.</p>
<p>96 Усякій досконалості я бачив кінець; заповідь Твоя вельми широка.</p>
<p>97 Як я люблю Закон Твій! Роздумую про нього цілий день.</p>
<p>98 Заповіді Твої роблять мене мудрішим від ворогів моїх, бо вони зі мною повік.</p>
<p>99 Я став розумнішим за всіх моїх учителів, — бо я роздумую про Твої постанови.</p>
<p>100 Став я мудрішим за старших, — бо держуся наказів Твоїх.</p>
<p>101 Я від кожної злої дороги утримую ноги свої, щоб триматися слова Твого.</p>
<p>102 Я не відступив від законів Твоїх, тому що Ти мене навчив.</p>
<p>103 Які то солодкі слова Твої для язика мого, — для уст моїх солодші меду.</p>
<p>104 Від наказів Твоїх я мудріший стаю, тому то я ненавиджу всяку дорогу неправди.</p>
<p>105 Слово Твоє — світильник, то світло для стежки моєї.</p>
<p>106 Я присяг — і дотримуюсь, що буду триматись судів правди Твоєї.</p>
<p>107 Я сильно пригнічений, Господи, оживи мене по слову Твоєму.</p>
<p>108 Хай же будуть приємні Тобі жертви уст моїх, Господи, і навчи Ти мене судам Своїм!</p>
<p>109 У небезпеці душа моя завжди, але ж Закону Твого я не забув.</p>
<p>110 Безбожні поставили пастку на мене, та я не відхилився від наказів Твоїх.</p>
<p>111 Я навіки свідоцтва Твої вспадкував, бо вони радість серця мого.</p>
<p>112 Я серце своє нахилив, щоб чинити Твої постанови: повіки й на кожнім кроці.</p>
<p>113 Я ненавиджу двоєдушних, а люблю Закон Твій.</p>
<p>114 Ти мій притулок і щит, я надіюсь на Слово Твоє.</p>
<p>115 Відступіть від мене, злочинці, і я буду триматися заповідей Бога мого!</p>
<p>116 Підтримай мене по слову Твоєму, і я буду жити; не дай мені осоромитися в надії моїй.</p>
<p>117 Підтримай мене і буду спасений; і буду завжди виконувати постанови Твої.</p>
<p>118 Ти відкинув усіх тих, котрі відкидають Твої постанови, бо неправда — їхня думка.</p>
<p>119 Ти відкидаєш усіх нечестивих землі, як жужель; тому я люблю Твої постанови.</p>
<p>120 Тіло моє тремтить від страху перед Тобою; я боюся кар Твоїх.</p>
<p>121 Я творив суд і справедливість, — не віддавай мене ворогам моїм.</p>
<p>122 Будь запорукою рабу Твоєму, нехай горді не пригноблюють мене.</p>
<p>123 Очі мої знемоглися, чекаючи на Твоє спасіння, на слово Твоєї правди.</p>
<p>124 Учини ж Ти Своєму рабові за Своїм милосердям, і навчи мене Твоїх заповідей.</p>
<p>125 Я раб Твій, зроби мене мудрим, — і заповіді буду знати.</p>
<p>126 Час діяти Господеві! Порушили Закон Твій!</p>
<p>127 А я люблю Твої заповіді більше від золота й щирого золота.</p>
<p>128 Тому всі Твої заповіді я визнаю за справедливі, я ненавиджу кожну дорогу неправди.</p>
<p>129 Твої закони чудові; тому-то душа моя тримається їх.</p>
<p>130 Об'явлення слова Твого просвітлює, дає розуміння простим.</p>
<p>131 Широко відкриваю я уста мої, прагну, бо чую жадобу до Твоїх заповідей.</p>
<p>132 Обернися до мене, змилосердься наді мною, як звичайно Ти робиш з тими, котрі люблять ім'я Твоє.</p>
<p>133 Кроки мої спрямуй за Твоїм словом, не дай ніякій кривді запанувати наді мною.</p>
<p>134 Визволи мене від людського гноблення і накази буду виконувати.</p>
<p>135 Нехай засяє лице Твоє на Твого раба, і навчи мене уставам Своїм.</p>
<p>136 Потоком ллються сльози з очей моїх, бо люди не додержуються Закону Твого.</p>
<p>137 Праведний Ти, Господи, і справедливі Твої суди!</p>
<p>138 Твої постанови праведні і вірні.</p>
<p>139 Нищить мене моя ревність, бо вороги мої позабули слова Твої.</p>
<p>140 Вельми очищене слово Твоє, і Твій раб його любить.</p>
<p>141 Малий я і скривджений, та заповідей Твоїх не забуваю.</p>
<p>142 Правда Твоя — правда вічна, а закон Твій — то істина.</p>
<p>143 Недоля та утиск мене обгорнули, Твої заповіді — моя втіха!</p>
<p>144 Правда свідоцтв Твоїх вічна, — подай мені розуму, і я буду жити!</p>
<p>145 Цілим серцем я кличу: почуй мене, Господи, і я буду держатись уставів Твоїх.</p>
<p>146 Я благаю Тебе, спаси мене і я буду виконувати Твої постанови.</p>
<p>147 Світанок я випередив та й кличу, Твого слова чекаю.</p>
<p>148 Очима випереджую нічні сторожі, щоб розважати над Твоїм глаголом.</p>
<p>149 Почуй же мій голос з Свого милосердя, о Господи, оживи мене по законам Твоїм.</p>
<p>150 Наблизились ті, що задумали мені лихо; від Закону Твого далеко вони стали.</p>
<p>151 Ти ж близький, Господи! Всі заповіді Твої — правда.</p>
<p>152 Віддавна знаю я про заповіді Твої, що Ти навіки їх заснував.</p>
<p>153 Зжалься над моїм горем і врятуй мене, бо я не забуваю Закону Твого.</p>
<p>154 Вступися за справу мою й мене визволи, за словом Своїм оживи Ти мене!</p>
<p>155 Спасіння далеко від нечестивих, бо вони нехтують Твоїми постановами.</p>
<p>156 Велике милосердя Твоє, Господи, віднови життя моє згідно Твоїх законів.</p>
<p>157 Багато в мене ворогів, і вони переслідують мене, але я не відвернувся від постанов Твоїх.</p>
<p>158 Бачив я зрадників і відвертався, бо вони нехтують Словом Твоїм.</p>
<p>159 Подивися: люблю я заповіді Твої, — за милосердям Своїм оживи мене, Господи!</p>
<p>160 Правда — підвалина слова Твого, а суди правди Твоєї — навіки.</p>
<p>161 Князі переслідують мене безпідставно, але моє серце тремтить перед Словом Твоїм.</p>
<p>162 Радію я слову Твоєму, ніби здобич велику знайшов.</p>
<p>163 Я ненавиджу неправду й гидую нею, але люблю Закон Твій!</p>
<p>164 Сім разів у день я прославляю Тебе за Твої справедливі закони.</p>
<p>165 Великий спокій мають ті, котрі люблять Закон Твій — вони не спотикаються.</p>
<p>166 На спасіння Твоє я надіюся, Господи, і я виконую заповіді Твої.</p>
<p>167 Душа моя берегла свідчення Твої, і вони мені вельми любі.</p>
<p>168 Я держуся заповідей Твоїх і постанов Твоїх, бо перед Тобою всі мої дороги!</p>
<p>169 Нехай моє благання, Господи, до Тебе дійде, дай мені розум за Твоїм словом!</p>
<p>170 Нехай прийде молитва моя перед лице Твоє, — за словом Своїм мене визволи!</p>
<p>171 Нехай мої уста хвалу возносять, бо Ти мене Своїх уставів навчаєш.</p>
<p>172 Нехай язик мій звіщає слово Твоє, бо всі Твої заповіді — справедливість.</p>
<p>173 Нехай буде рука Твоя в поміч мені, бо я вибрав накази Твої.</p>
<p>174 Я прагну спасіння Твого, о Господи, а Закон Твій — то втіха моя!</p>
<p>175 Нехай душа моя живе й Тебе хвалить, і Твої суди нехай мені допоможуть.</p>
<p>176 Я блукаю, немов та овечка загублена, — пошукай же Свого раба, бо я не забув Твоїх заповідей!</p>
<h4>Псалми 120</h4>
<p>1 У моєму горі я кликав до Господа, і Він мене вислухав.</p>
<p>2 Визволи мене, Господи, від неправдивих уст і від зрадливого язика.</p>
<p>3 Що Тобі дасть, або що для Тебе додасть лукавий язик?</p>
<p>4 Загострені стріли потужного із ялівцевим вугіллям!</p>
<p>5 Горе мені, бо я живу чужинцем в Мешеху, бо я живу серед наметів Кедарських!</p>
<p>6 Душа моя довго перебувала разом з тими, хто ненавидить мир.</p>
<p>7 Я — за мир, та коли говорю, то вони — за війну!</p>
<h4>Псалми 121</h4>
<p>1 Свої очі я зводжу на гори, звідки прийде мені допомога, —</p>
<p>2 мені допомога від Господа, Творця неба і землі.</p>
<p>3 Він не дасть захитатися нозі твоїй; твій Сторож не дрімає:</p>
<p>4 Оце не дрімає й не спить Сторож Ізраїля!</p>
<p>5 Господь — то твій Сторож, Господь твоя тінь при правиці твоїй.</p>
<p>6 Сонце не пошкодить тобі вдень, ані місяць — вночі.</p>
<p>7 Господь збереже тебе від всякого зла; Він збереже життя твоє.</p>
<p>8 Господь буде берегти вихід твій і вхід твій, тепер і навіки.</p>
<h4>Псалми 122</h4>
<p>1 Я зрадів, коли мені сказали: «Ходімо до дому Господнього!»</p>
<p>2 Ноги наші стояли в воротах Твоїх, Єрусалиме.</p>
<p>3 Єрусалим збудований як місто в собі, щільно з'єднане!</p>
<p>4 Туди приходять племена, Господні племена, щоб свідчити Ізраїлю, щоб скласти подяку імені Господньому!</p>
<p>5 Бо там сидять судді на престолах, на престолах дому Давидового.</p>
<p>6 Миру бажайте Єрусалиму: «Нехай ті, що люблять тебе, знаходяться в безпеці.</p>
<p>7 Нехай буде мир у місті і добробут у палатах твоїх».</p>
<p>8 Заради моїх братів і друзів я скажу: «Мир тобі!»</p>
<p>9 Заради дому Господнього, нашого Бога, я буду шукати для тебе добра!</p>
<h4>Псалми 123</h4>
<p>1 Я піднімаю очі мої до Тебе, до Тебе, що живеш на небі.</p>
<p>2 Як очі слуг на руку свого пана, і як очі служниці на руку своєї пані, так наші очі дивляться на Господа, нашого Бога, доки Він не змилосердиться над нами.</p>
<p>3 Помилуй нас, Господи, помилуй! Бо ми зазнали досить зневаги.</p>
<p>4 Надто наситилася душа наша: глумлення — від гордих, зневаги — зухвалих людей.</p>
<h4>Псалми 124</h4>
<p>1 Коли б не Господь, що був з нами — нехай скаже Ізраїль!</p>
<p>2 Коли б не Господь, що був з нами, — як повстала на нас людина, —</p>
<p>3 то нас поковтали б живцем, коли розпалився на нас їхній гнів,</p>
<p>4 то нас позаливала б вода, душу нашу потік перейшов би,</p>
<p>5 душу нашу тоді перейшла б та бурхлива вода!</p>
<p>6 Благословенний Господь, що не дав нас на здобич для їхніх зубів!</p>
<p>7 Душа наша, як птах, урятувалась із сільця птахоловів, — сільце розірвалось, а ми врятувались!</p>
<p>8 Наша поміч в імені Господа, Творця неба і землі.</p>
<h4>Псалми 125</h4>
<p>1 Ті, хто надію складає на Господа, вони як Сіонська гора, яка не захитається, яка буде стояти повік!</p>
<p>2 Єрусалим, — гори круг нього, а Господь круг народу Свого відтепер й аж навіки!</p>
<p>3 Не спочине бо нечестя на долі тих праведних, щоб праведні не простягли своїх рук до неправди.</p>
<p>4 Зроби ж, Господи, добре для добрих, та для простосердих!</p>
<p>5 Тих же, що збочують на криві дороги, — нехай їх провадить Господь разом із тими, що творять беззаконня. Мир на Ізраїля!</p>
<h4>Псалми 126</h4>
<p>1 Коли Господь повернув із неволі полонених до Сіону, то ми були немов би у сні.</p>
<p>2 Наші уста тоді були повні веселощів, а язик наш — співу! Казали тоді між народами: «Велике вчинив Господь з ними!»</p>
<p>3 Велике вчинив Господь з нами, — були радісні ми!</p>
<p>4 Вернися ж із нашим полоном, о Господи, немов ті джерела, на південь!</p>
<p>5 Хто сіє з слізьми, зі співом той жне:</p>
<p>6 все ходить та плаче, хто носить торбину насіння, — вернеться з співом, хто носить снопи свої!</p>
<h4>Псалми 127</h4>
<p>1 Якщо Господь не будує дому, то даремно трудяться будівники. Якщо Господь не стереже міста, то даремно пильнують нічні сторожі.</p>
<p>2 Даремно вам рано вставати, допізна сидіти, їсти хліб гіркої праці. Він дає сон тим, кого Він любить.</p>
<p>3 Діти — спадщина Господня, плід утроби — нагорода!</p>
<p>4 Як стріли в руках сильного, так і сини молоді:</p>
<p>5 блаженний той муж, що сагайдака свого ними наповнив, — не будуть такі посоромлені, коли в брамі вони говоритимуть з ворогами!</p>
<h4>Псалми 128</h4>
<p>1 Благословенний кожний, хто боїться Господа, хто ходить путями Його.</p>
<p>2 Як будеш їсти з праці рук твоїх, блажен ти і добре тобі!</p>
<p>3 Дружина твоя буде, як родюча виноградна лоза в домі твоїм; сини твої будуть сидіти навколо столу, немов паростки оливкового дерева.</p>
<p>4 Ось так буде благословлена людина, котра боїться Господа.</p>
<p>5 Нехай Господь благословляє тебе з Сіону в усі дні життя твого, щоб ти міг побачити добробут Єрусалима,</p>
<p>6 щоб ти міг побачити дітей твоїх дітей! Мир на Ізраїля!</p>
<h4>Псалми 129</h4>
<p>1 Багато гнобили мене ще змолоду, — нехай скаже Ізраїль, —</p>
<p>2 багато гнобили мене ще змолоду, але не перемогли мене.</p>
<p>3 Орачі орали на спині моїй, борозни довгі поробили.</p>
<p>4 Але Господь справедливий; Він розтяв пута нечестивих і звільнив мене.</p>
<p>5 Нехай посоромлені будуть і хай повідступають назад усі ті, хто ненавидить Сіон!</p>
<p>6 Нехай стануть вони як трава на дахах, що всихає вона, поки виросте,</p>
<p>7 що нею жмені своєї жнець не наповнить, ані оберемка свого в'язальник,</p>
<p>8 і не скаже перехожий: «Благословіння Господнє на вас, благословляємо вас ім'ям Господа!»</p>
<h4>Псалми 130</h4>
<p>1 З глибини я взиваю до Тебе, Господи!</p>
<p>2 Господи, почуй голос мій! Нехай вуха Твої будуть чулі на голос благання мого!</p>
<p>3 Якщо, Господи, будеш зважати на беззаконня, — хто встоїть, Владико?</p>
<p>4 Та в Тебе прощення, щоб мали страх перед Тобою...</p>
<p>5 Я надіюсь на Господа, має надію душа моя, і слова Його я чекаю.</p>
<p>6 Душа моя чекає на Господа більше, ніж сторожа чекає ранку; так, більше, ніж сторожа чекає ранку.</p>
<p>7 О Ізраїлю, надійся на Господа, бо з Господом милість, і велике визволення з Ним.</p>
<p>8 І Ізраїля визволить Він від усіх його злочинів.</p>
<h4>Псалми 131</h4>
<p>1 Господи, не має гордості в собі серце моє й очі мої не підносились. Я не женусь також за тим, що велике й дивне для мене.</p>
<p>2 Чи ж я не втихомирився й не заспокоїв душі моєї, немов дитятко, що нагодувалось від грудей матері своєї? Душа моя в мені, як те дитятко коло грудей матері.</p>
<p>3 Надійся, Ізраїлю, на Господа, тепер і навіки!</p>
<h4>Псалми 132</h4>
<p>1 Згадай, Господи, про Давида, про всі його муки,</p>
<p>2 як він клявся Господеві, присягався Сильному Якова:</p>
<p>3 «Я не ввійду в спальню дому мого, не ляжу на постіль відпочити,</p>
<p>4 не дам очам моїм заснути, ані повікам моїм задрімати,</p>
<p>5 поки не знайду місця для Господа, оселі для Бога Ізраїля».</p>
<p>6 Ось ми чули про нього в Євфраті, знайшли його на Яарських полях.</p>
<p>7 Увійдемо в Його скінію, поклонимося підніжкові ніг Його.</p>
<p>8 Встань, Господи, ввійди в Твій храм з ковчегом, який є символом Твоєї влади!</p>
<p>9 Нехай священики Твої одягнуться в праведність; нехай святі Твої з радості співають.</p>
<p>10 Не покидай Твого слуги Давида, царя, котрого Ти вибрав для народу Свого.</p>
<p>11 Господь присягнув Давидові правдою, і не відступить Він від неї: «Від плоду утроби твоєї Я посаджу на престолі твоїм!</p>
<p>12 А якщо сини твої будуть зберігати завіт Мій і Закон, якого Я їх навчу, то й сини їхні будуть віковічно сидіти на престолі твоїм».</p>
<p>13 Бо Господь вибрав Собі Сіон, Він вибрав його за оселю Собі.</p>
<p>14 «Це місце Мого віковічного відпочинку; тут Я сидітиму на троні Моїм, бо Я так захотів.</p>
<p>15 Я щедро благословлю його харчами; бідних його насичу хлібом.</p>
<p>16 Я одягну священиків його в спасіння, а святі його будуть радісно співати.</p>
<p>17 Я там вирощу рога Давидового, для Свого помазанця приготую світильника.</p>
<p>18 Ворогів його соромом покрию, а на ньому корона його буде сяяти!»</p>
<h4>Псалми 133</h4>
<p>1 Як добре і приємно, коли брати живуть разом у згоді.</p>
<p>2 Це немов дорогоцінне миро, вилите на голову, яке стікає на бороду, бороду Аарона, стікає на полу одягу його.</p>
<p>3 Немов роса Гермону, яка спадає на гору Сіон. Бо там Господь заповідав благословення, повік вічне життя!</p>
<h4>Псалми 134</h4>
<p>1 Благословіте Господа, всі раби Господні, ви, котрі по ночах стоїте в домі Господньому.</p>
<p>2 Підніміть руки ваші в святині і благословіте Господа!</p>
<p>3 Нехай Господь, Творець неба і землі, поблагословить тебе з Сіону!</p>
<h4>Псалми 135</h4>
<p>1 Алілуя! Хваліте ім'я Господнє, хваліте, Господні раби,</p>
<p>2 що стоїте в домі Господньому, на подвір'ях дому нашого Бога.</p>
<p>3 Хваліте Господа, — бо добрий Господь, прославляйте ім'я Його співом, бо приємне воно.</p>
<p>4 Бо Господь вибрав Собі Якова, Ізраїля, на власність Свою!</p>
<p>5 Я знаю, що Господь і Владика наш над усіма богами.</p>
<p>6 Все, що хоче Господь, те Він чинить на небі та на землі, на морях та їхніх глибинах.</p>
<p>7 Він заставляє хмари підніматися з усіх кінців землі; Він посилає блискавки з дощем, і випускає вітер зі сховищ своїх.</p>
<p>8 Господь знищив первістків у Єгипті, від людини до скотини.</p>
<p>9 Він вчинив великі знамення та чудеса в Єгипті, над фараоном і над всіма його рабами.</p>
<p>10 Він розгромив багато народів і повбивав могутніх царів:</p>
<p>11 Сігона, царя амореїв, Ога, царя Башану, і всіх царів ханаанських.</p>
<p>12 І віддав їхню землю в спадщину, в спадщину Ізраїлеві, Своєму народові.</p>
<p>13 Твоє ім'я, Господи, вічне; Господи, пам'ять Твоя з роду в рід!</p>
<p>14 Бо Господь виправдає Свій народ і змилосердиться Він над рабами Своїми.</p>
<p>15 Божки язичників — то срібло та золото, діло рук людських.</p>
<p>16 Вони мають уста — й не говорять, очі мають вони — і не бачать,</p>
<p>17 мають вуха — й не чують, у їхніх устах нема подиху!</p>
<p>18 Нехай стануть такі, як вони, ті, хто їх виробляє, всі, хто надію на них покладає!</p>
<p>19 Доме Ізраїля, благословіте Господа!</p>
<p>20 Доме Левія, благословіте Господа! Хто боїться Господа, благословіте Господа!</p>
<p>21 Благословенний Господь від Сіону, Який мешкає в Єрусалимі! Алілуя!</p>
<h4>Псалми 136</h4>
<p>1 Дякуйте Господеві, бо Він добрий; бо навіки Його милосердя!</p>
<p>2 Дякуйте Богові богів, бо навіки Його милосердя!</p>
<p>3 Дякуйте Владиці владик, бо навіки Його милосердя!</p>
<p>4 Він один творить великі чудеса, бо навіки Його милосердя!</p>
<p>5 Він премудро створив небеса, бо навіки Його милосердя!</p>
<p>6 Він установив землю на водах, бо навіки Його милосердя!</p>
<p>7 Він створив великі світила, бо навіки Його милосердя!</p>
<p>8 Сонце створив, щоб правило днем, бо навіки Його милосердя!</p>
<p>9 Місяць і зорі створив, щоб правили ніччю, бо навіки Його милосердя!</p>
<p>10 Він знищив первороджених в Єгипті, бо навіки Його милосердя!</p>
<p>11 І Він вивів Ізраїль з-між них, бо навіки Його милосердя!</p>
<p>12 Вивів рукою сильною й простягнутим раменом, бо навіки Його милосердя!</p>
<p>13 Червоне море надвоє розділив, бо навіки Його милосердя!</p>
<p>14 І перевів Ізраїля через нього, бо навіки Його милосердя!</p>
<p>15 А фараона і військо його кинув у Червоне море, бо навіки Його милосердя!</p>
<p>16 Хто вів народ Свій через пустиню, бо навіки Його милосердя!</p>
<p>17 Хто розгромив сильних царів, бо навіки Його милосердя!</p>
<p>18 І знищив сильних царів, бо навіки Його милосердя!</p>
<p>19 Сігона, царя амореїв, бо навіки Його милосердя!</p>
<p>20 І Ога, царя Башану, бо навіки Його милосердя!</p>
<p>21 І віддав землю їхню в спадщину, бо навіки Його милосердя!.</p>
<p>22 В спадщину для Ізраїля, раба Свого, бо навіки Його милосердя!</p>
<p>23 Хто згадав нас в приниженні нашому, бо навіки Його милосердя!</p>
<p>24 І визволив нас від ворогів наших, бо навіки Його милосердя!</p>
<p>25 Хто кожному тілові хліба дає, бо навіки Його милосердя!.</p>
<p>26 Дякуйте Богові небесному, бо навіки Його милосердя!</p>
<h4>Псалми 137</h4>
<p>1 Над річками Вавілонськими, — там ми сиділи та й плакали, коли згадували про Сіон.</p>
<p>2 На вербах, посеред нього, повісили ми арфи наші,</p>
<p>3 співу бо пісні від нас там чекали поневолювачі наші, а веселощів — наші мучителі: «Заспівайте нам з пісень сіонських!»</p>
<p>4 Як ми можемо співати Господні пісні в чужій землі?</p>
<p>5 Якщо я забуду тебе, Єрусалиме, то нехай забуде за мене правиця моя!</p>
<p>6 Нехай язик мій прилипне до піднебіння, якщо я не буду тебе пам'ятати, якщо не поставлю Єрусалим понад усі мої радощі!</p>
<p>7 Згадай, о Господи, синам едомським день Єрусалиму, коли вони кричали: «Руйнуйте, руйнуйте його, аж до підвалин його!»</p>
<p>8 О дочко вавілонська, руїннице, блаженний, хто тобі відплатить за все, що ти заподіяла нам!</p>
<p>9 Блаженний, хто схопить дітей твоїх і розіб'є їх об скелю.</p>
<h4>Псалми 138</h4>
<p>1 Прославляю Тебе всім серцем моїм; перед богами співаю Тобі.</p>
<p>2 Вклонюсь до храму святого Твого, і славлю ім'я Твоє за Твоє милосердя й за правду Твою, бо звеличив Ти над усе Своє ім'я та слово Своє!</p>
<p>3 Удень, як кличу, почуєш мене, підбадьорюєш силою душу мою!</p>
<p>4 Усі земні царі прославлять Тебе, Господи, бо почують вони слово уст Твоїх,</p>
<p>5 і будуть співати про Господні дороги, бо слава Господня велика,</p>
<p>6 бо високий Господь, — але бачить низького, а гордого Він пізнає іздалека!</p>
<p>7 Якщо серед тісноти піду, — Ти оживиш мене, на лютість моїх ворогів пошлеш руку Свою, і правиця Твоя допоможе мені, —</p>
<p>8 для мене Господь виконає! Твоя милість, о Господи, вічна, — не покидай діла рук Твоїх!</p>
<h4>Псалми 139</h4>
<p>1 Господи, Ти випробував моє серце і знаєш все про мене.</p>
<p>2 Ти знаєш, коли я сідаю і коли встаю; думки мої здаля Ти розумієш.</p>
<p>3 Чи ходжу я, чи відпочиваю, Ти все бачиш; Тобі відомі всі дороги мої.</p>
<p>4 Бо ще нема й слова на язиці в мене, а Ти, Господи, вже все знаєш.</p>
<p>5 Ти ззаду й спереду мене оточуєш, кладеш на мене Твою руку.</p>
<p>6 Дивне знання! Для мене занадто високе, недосяжне воно!</p>
<p>7 Куди я піду від Духа Твого? Куди я втечу від лиця Твого?</p>
<p>8 Зійшов би я на небо — Ти там; піду до шеолу — і там Ти.</p>
<p>9 Понесуся на крилах зірниці, спочину я на кінці моря,</p>
<p>10 і там рука Твоя буде провадити мене, і Твоя правиця буде підтримувати мене.</p>
<p>11 Коли б я сказав: «Тільки темрява вкриє мене, і ніч — світло для мене»,</p>
<p>12 то мене не закриє від Тебе і темрява, і ніч буде світити, як день, і темнота — як світло!</p>
<p>13 Бо Ти вчинив нирки мої, Ти виткав мене в утробі матері моєї, —</p>
<p>14 прославляю Тебе, що я дивно створений! Дивні діла Твої, і душа моя відає це.</p>
<p>15 І кості мої не сховались від Тебе, я витканий був у глибинах землі!</p>
<p>16 Очі Твої бачили зародок мій. І до книги Твоєї записані всі члени мої та всі дні мої, призначені мені, коли ще жодного з них не було.</p>
<p>17 Які дорогоцінні стали мені думки Твої, Боже, як побільшилося їх число!</p>
<p>18 Перелічую їх, — численніші вони від піску! Як пробуджуюся, — то я ще з Тобою.</p>
<p>19 Якби Ти знищив нечестивого, Господи. А ви, кровожерці, відступітесь від мене!</p>
<p>20 Вони говорять підступно проти Тебе, за марнотою ганяються.</p>
<p>21 Отож, ненавиджу Твоїх ненависників, Господи, і Твоїх заколотників цураюсь:</p>
<p>22 повною ненавистю я ненавиджу їх, — вони стали мені ворогами!</p>
<p>23 Досліди мене, Боже, і пізнай моє серце; випробуй мене й узнай мої думки.</p>
<p>24 І подивися, чи не йду я дорогою злою, і провадь мене на вічну дорогу.</p>
<h4>Псалми 140</h4>
<p>1 Господи, визволь мене від злої людини; захисти мене від насильника,</p>
<p>2 що в серці своїм замишляють злі речі, що війни щодня викликають!</p>
<p>3 Слова їхні жалять, немов отруйні змії; гадюча отрута в устах їхніх.</p>
<p>4 Бережи мене, Господи, від рук нечестивого; захисти мене від насильника, що задумали стопи мої захитати...</p>
<p>5 Горді сховали на мене тенета та шнури, розтягли сітку при стежці, сільце розмістили на мене!</p>
<p>6 Я сказав Господеві: «Ти — Бог мій! Почуй голос мого благання,Господи».</p>
<p>7 Господи, Боже мій, — сило мого спасіння, — Ти захищаєш мою голову в день бою.</p>
<p>8 Не дай, Господи, щоб бажання нечестивого збулися, не здійсни його задуму.</p>
<p>9 Нехай не підносять голови ті, що мене обсіли, нехай злоба їхніх уст їх покриє.</p>
<p>10 Нехай розжарене вугілля впаде на них; нехай вони будуть вкинені в огонь, в глибоку яму, щоб більше не встали.</p>
<p>11 Людина злорічива не закріпиться на землі. Нехай переслідує зло грабіжника, і повалить його.</p>
<p>12 Я знаю, що Господь забезпечує правосуддя для бідного і заступиться за право нужденного.</p>
<p>13 І праведники Твоє ім'я прославлятимуть, а праві житимуть перед Тобою.</p>
<h4>Псалми 141</h4>
<p>1 Господи, я кличу Тебе, поспіши до мене! Почуй голос мій, коли я кличу Тебе.</p>
<p>2 Нехай моя молитва буде для Тебе, мов фіміам; нехай здіймання рук моїх буде, як вечірня жертва.</p>
<p>3 Постав, Господи, сторожу біля вуст моїх; охороняй двері губ моїх.</p>
<p>4 Не дай нахилятися серцю моєму до речі лихої, — щоб не чинити діла лихі з людьми, які беззаконня творять, — та щоб не бути мені учасником ласощів їхніх.</p>
<p>5 Нехай карає мене праведник, бо це милість, а докорить мені, — це олива на голову, її не відкине моя голова, бо ще і молитва моя проти їхнього зла.</p>
<p>6 Їхні судді по скелі розкидані, та слова мої вчують, бо приємні вони...</p>
<p>7 Як хтось оре й шматує землю, так кості наші розкидані над пащею шеолу.</p>
<p>8 Бо до Тебе, о Господи, Владико, мої очі, на Тебе надіюсь; не відкинь душі моєї.</p>
<p>9 Збережи мене від западні, яку приготовили для мене, і від тенет злочинців.</p>
<p>10 Нехай нечестиві впадуть в їхні власні сіті, а я безпечно пройду.</p>
<h4>Псалми 142</h4>
<p>1 Мій голос до Господа, — я кличу, мій голос до Господа, — я благаю!</p>
<p>2 Перед Ним виливаю жаль мій. Про недолю свою я розповідаю перед обличчям Його,</p>
<p>3 коли тривожиться в мені дух мій, — Ти знаєш стежку мою. На дорозі, де я ступаю, тайно розставили сильце на мене.</p>
<p>4 Глянь направо від мене: нема нікого, хто дбав би за мене; нема куди втікати мені, і нема нікого, хто піклувався б мною.</p>
<p>5 Я кличу до Тебе, о Господи, кажучи: «Ти — притулок мій, моя доля в країні живих!</p>
<p>6 Вислухай благання моє, бо я дуже знеможений; врятуй мене від моїх переслідувачів, бо вони сильніші від мене.</p>
<p>7 Виведи душу мою із в'язниці, щоб славити ім'я Твоє! Праведники оточать мене, як учиниш добро наді мною!»</p>
<h4>Псалми 143</h4>
<p>1 Господи, вислухай молитву мою, почуй моє благання і помилуй мене; у правді Своїй обізвися до мене.</p>
<p>2 І на суд не вступай з рабом Своїм, — бо ніхто з живих не виправдається перед Тобою.</p>
<p>3 Ворог переслідує душу мою, топче живую мою до землі... Посадив мене в темряву, як мерців цього світу!</p>
<p>4 Дух мій тривожиться в мені, кам'яніє в нутрі моїм серце моє...</p>
<p>5 Я згадую дні давні, я роздумую про всі діла Твої і міркую про чудові діла Твої.</p>
<p>6 Я простягаю руки мої до Тебе; моя душа, як спрагла земля, жадає Тебе.</p>
<p>7 Дай мені негайно відповідь, Господи, бо я занепадаю духом; не відвертайся від мене, бо для мене це рівнозначне смерті.</p>
<p>8 Поспіши мене вислухати, Господи, — бо знемагає дух мій! Не ховай Ти від мене обличчя Свого, і нехай я не буду подібний до тих, хто сходить до гробу!</p>
<p>9 Врятуй мене від ворогів моїх, Господи, бо до Тебе прибігаю.</p>
<p>10 Навчи мене виконувати волю Твою, бо Ти мій Бог; нехай Твій добрий Дух веде мене рівною дорогою!</p>
<p>11 Ради імені Свого, о Господи, оживи мене. Своєю правдою виведи душу мою з недолі.</p>
<p>12 А в Своїм милосерді знищ моїх ворогів, і вигуби всіх гнобителів душі моєї, бо я раб Твій!</p>
<h4>Псалми 144</h4>
<p>1 Благословенний Господь, моя скеля, що руки мої навчає до бою, пальці мої — до війни!</p>
<p>2 Він моє милосердя й твердиня моя, фортеця моя та моя охорона, Він мій щит, і я до Нього прибігаю. Він підкорює мені народ мій.</p>
<p>3 Господи, що таке людина, що Ти піклуєшся нею? Син людський, — що Ти думаєш про нього?</p>
<p>4 Людина подібна до пари, її дні — як тінь проминуща!</p>
<p>5 Господи, нахили небо Твоє і зійди вниз. Доторкнися гір — і вони почнуть диміти.</p>
<p>6 Заблищи блискавицею, — й розпорош їх, пошли Свої стріли, — і побентеж їх!</p>
<p>7 Простягни з висоти руку Твою і врятуй мене, визволь мене з вод глибоких, від рук ворогів моїх,</p>
<p>8 уста яких промовляють неправду, а їхня правиця — правиця зрадлива!</p>
<p>9 Я заспіваю нову пісню Тобі, Боже; на арфі десятиструнній я гратиму Тобі.</p>
<p>10 Бо Ти даєш перемогу царям. І Ти врятуєш Давида, Свого раба, від згубного меча.</p>
<p>11 Порятуй же мене й збережи Ти мене від руки чужинців, що їхні вуста промовляють марноту, а їхня правиця — правиця зрадлива.</p>
<p>12 Щоб були наші сини, немов саджанці, виплекані в їхній молодості, наші дочки — немов ті наріжні стовпи, витесані на оздобу палати!</p>
<p>13 Повні наші комори, — вони видають найрізноманітніше, котяться тисячами наші вівці та кози, десятками тисяч по наших подвір'ях розплоджуються.</p>
<p>14 Ситі наші бики, немає пригод і немає хвороби, і на вулицях наших нема нарікань!</p>
<p>15 Блаженний народ, у якого така доля! Блаженний народ, що Господь — йому Бог!</p>
<h4>Псалми 145</h4>
<p>1 Я буду величати Тебе, Боже, мій Царю; і буду благословляти ім'я Твоє віковічно.</p>
<p>2 Кожного дня я буду благословляти Тебе, і буду вихваляти ім'я Твоє на віки вічні.</p>
<p>3 Великий Господь і вельми прославлений; велич Його незбагненна.</p>
<p>4 Із роду в рід будуть славити Твої діла і про могутність Твою розповідати!</p>
<p>5 Про пишну славу величності Твоєї, про чудеса Твої розповім!</p>
<p>6 Будуть казати про сили грізних Твоїх діл, а про велич Твою — розповім я.</p>
<p>7 Пам'ять про доброту велику Твою сповіщатимуть, і будуть співати про правду Твою.</p>
<p>8 Господь щедрий і милосердний, довготерпеливий і многомилостивий.</p>
<p>9 Господь добрий до всіх; а Його милосердя — на все Його твориво.</p>
<p>10 Усе, створене Тобою, буде прославляти Тебе, Господи; святі Твої будуть благословляти Тебе.</p>
<p>11 Вони будуть розказувати про славу Царства Твого і говоритимуть про могутність Твою,</p>
<p>12 щоб людські сини знали про Твої могутні діла, про славу величчя Царства Твого.</p>
<p>13 Твоє царство — царство всіх віків, а влада Твоя — на всі роди!</p>
<p>14 Господь підтримує всіх тих, котрі падають, і Він випростовує всіх нагнутих.</p>
<p>15 Очі всіх з надією на Тебе поглядають, і Ти даєш їм поживу своєчасно.</p>
<p>16 Ти відкриваєш руку Свою і все, що живе, Ти зичливо годуєш!</p>
<p>17 Господь справедливий в усіх Своїх путях і милостивий у всіх Своїх учинках.</p>
<p>18 Господь близький до всіх, хто кличе Його, хто кличе Його в істині.</p>
<p>19 Волю тих, хто боїться Його, Він сповняє, і благання їх чує та їм помагає.</p>
<p>20 Господь охороняє всіх, які люблять Його, а всіх нечестивих Він знищить.</p>
<p>21 Уста мої будуть звіщати славу Господню і благословлятиме кожне тіло святе Його ім'я.</p>
<h4>Псалми 146</h4>
<p>1 Алілуя! Хвали, душе моя, Господа!</p>
<p>2 Хвалитиму Господа поки живу, співатиму Богу моєму, аж поки існую!</p>
<p>3 Не покладайся на князів, на людського сина, в якому спасіння нема:</p>
<p>4 вийде дух — і він до землі повертається, — того дня його задуми гинуть!</p>
<p>5 Блаженний, кому Бог Якова подає допомогу, в кого надія на Господа, Бога свого,</p>
<p>6 що створив небо й землю, море, й усе, що є в них, що вірність береже навіки,</p>
<p>7 що пригнобленому чинить правосуддя, що дає хліб голодним. Господь визволяє в'язнів.</p>
<p>8 Господь дає зір сліпим; Господь випростовує зігнутих; Господь любить справедливих.</p>
<p>9 Господь охороняє захожих, підтримує сироту і вдову, а розстроює задуми нечестивого.</p>
<p>10 Господь царює віковічно, твій Бог, Сіоне, з роду в рід. Алілуя!</p>
<h4>Псалми 147</h4>
<p>1 Хваліть Господа, — добрий бо Він. Співайте Богу нашому, — приємний бо Він, — Йому подобає хвала!</p>
<p>2 Господь будує Єрусалим; Він збирає вигнанців Ізраїля.</p>
<p>3 Розбитих серцем Він лікує і їхні болючі рани перев'язує.</p>
<p>4 Він рахує кількість зір і кожній дає ім'я.</p>
<p>5 Великий Господь наш і велика Його сила, а розуміння Його всеосяжне.</p>
<p>6 Господь підтримує смиренних, а нечестивих Він повалює на землю.</p>
<p>7 Співайте Господеві з подякою; грайте Господеві на арфах.</p>
<p>8 Він небо вкриває хмарами; Він посилає дощ на землю, Він ростить траву на горах.</p>
<p>9 Дає для скоту поживу, і воронятам, що кричать.</p>
<p>10 Не на силу коня дивиться Він; не до сили ніг людських ставиться Він прихильно, —</p>
<p>11 Господь любить тих, хто боїться Його, хто надію складає на милість Його!</p>
<p>12 Хвали Господа, Єрусалиме; прославляй свого Бога, Сіоне!</p>
<p>13 Бо Він зміцнив засуви брам твоїх, синів твоїх благословляє в тобі.</p>
<p>14 Він чинить мир у межах твоїх, годує тебе пшеницею найкращою.</p>
<p>15 Він посилає Свої накази на землю, і Слово Його поширюється дуже швидко.</p>
<p>16 Він дає сніг, як вовну, і розсипає іній, як попіл.</p>
<p>17 Він кидає на землю град, немов камінчики. Хто може встояти перед морозом Його?</p>
<p>18 Та Він пошле Своє слово, — та й розтопить його, Своїм вітром повіє, — вода потече!</p>
<p>19 Він об'явив Своє слово Якові, Свої закони і постанови — Ізраїлеві.</p>
<p>20 Ніякому народові Він не зробив так, і законів Його не знають вони. Алілуя!</p>
<h4>Псалми 148</h4>
<p>1 Алілуя! Хваліте Господа з небес, хваліте Його на висотах!</p>
<p>2 Хваліте Його всі ангели Його; хваліть Його всі небесні війська.</p>
<p>3 Хваліте Його сонце і місяць; хваліте Його, ви, всі ясні зорі.</p>
<p>4 Хваліте Його, ви, небеса небес і, ви, води над небесами.</p>
<p>5 Нехай ім'я Господа хвалять, бо Він звелів — і вони створились.</p>
<p>6 Він заснував їх на віки вічні; дав Закон, — і не переступлять Його.</p>
<p>7 Хваліте Господа на землі, ви, риби великі і безодні всі,</p>
<p>8 вогонь і град, сніг і туман, і буйні вітри виконують волю Його,</p>
<p>9 гори і всі горби, фруктові дерева і всі кедри,</p>
<p>10 дикі звірі і вся худоба, плазуни і літаючі птахи,</p>
<p>11 царі землі і всі народи, з їхніми князями і володарями землі,</p>
<p>12 юнаки і дівчата, старі і діти —</p>
<p>13 нехай усі хвалять Господнє ім'я, бо тільки Його ім'я є звеличене; величність Його на землі й на небесах!</p>
<p>14 Він рога народу Своєму підніс, славу всіх богобійних Його, синів Ізраїля, народу, що до Нього близький! Алілуя!</p>
<h4>Псалми 149</h4>
<p>1 Алілуя! Заспівайте Господеві пісню нову; Йому слава на зборах святих!</p>
<p>2 Нехай радіє Ізраїль Творцем своїм; нехай діти Сіону тішаться Царем своїм!</p>
<p>3 Нехай з радістю славлять ім'я Його; нехай грають Йому на тимпані і гуслях!</p>
<p>4 Бо Господь втішається Своїм народом; Він прославляє смиренних спасінням.</p>
<p>5 Нехай радуються святі у славі, нехай звеселяться на ліжках своїх.</p>
<p>6 Славослів'я Бога нехай буде на їхніх устах, а двогострий меч в руках їхніх,</p>
<p>7 щоб помститись над народами і покарати людей, щоб</p>
<p>8 закувати в кайдани царів їхніх, а вельмож їхніх — у залізні пута,</p>
<p>9 щоб між ними чинити суд написаний! Він величність для всіх богобійних! Алілуя!</p>
<h4>Псалми 150</h4>
<p>1 Алілуя! Хваліть Бога в святині Його; хваліте Його на могутнім Його небозводі!</p>
<p>2 Хваліте Його за могутні діла Його; хваліте Його за незрівнянну величність Його!</p>
<p>3 Хваліте Його звуком трубним; хваліте Його на арфі та гуслях!</p>
<p>4 Хваліте Його на тимпані з радістю; хваліте Його на струнному інструменті і на флейті!</p>
<p>5 Хваліте Його на дзвінких цимбалах; хваліте Його на гучних цимбалах!</p>
<p>6 Нехай все, що дихає, хвалить Господа! Алілуя!</p>
</BODY>
</HTML>
