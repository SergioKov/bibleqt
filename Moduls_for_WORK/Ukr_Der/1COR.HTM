<h2></h2>
<h4>1-е до коринтян 1</h4>
<p>1 Павло, покликаний на апостола Ісуса Христа волею Божою, і брат Состен,</p>
<p>2 Церкві Божій у Корінфі, освяченим в Ісусі Христі, покликаним святим, з усіма, хто на всякому місці прикликають ім'я Ісуса Христа, їхнього і нашого Господа:</p>
<p>3 благодать вам і мир від Бога, Отця нашого і Господа Ісуса Христа!</p>
<p>4 Завжди дякую моєму Богові за вас, ради благодаті Божої, даної вам в Ісусі Христі,</p>
<p>5 бо ви збагатились в Ньому всім, усяким словом і всяким знанням,</p>
<p>6 тому, що свідчення про Христа утвердилося між вами;</p>
<p>7 так що ви не маєте недостатку ні в якому даруванні, очікуючи з'явлення Господа нашого Ісуса Христа,</p>
<p>8 Який утвердить вас до кінця бути неповинними в день приходу Господа нашого Ісуса Христа.</p>
<p>9 Вірний Бог, Який покликав вас до єднання з Сином Його Ісусом Христом, Господом нашим.</p>
<p>10 Благаю вас, брати, іменем Господа нашого Ісуса Христа, щоб усі ви говорили одне, і щоб не було між вами розділення, але щоб ви були об'єднані в однім розумінні і в одній думці.</p>
<p>11 Від домашніх Хлоїних мені стало відомо про вас, брати, що між вами є суперечки.</p>
<p>12 Я розумію те, що у вас говорять: «я Павлів»; «я Аполлосів»; «я Кифін»; а «я Христів».</p>
<p>13 Хіба ж Христос поділився? Хіба Павло був розп'ятий за вас. Чи ж ви хрестились в ім'я Павлове?</p>
<p>14 Дякую Богові, що я нікого з вас не хрестив, крім Кріспа і Гая,</p>
<p>15 щоб ніхто не сказав, що ви хрестилися в моє ім'я.</p>
<p>16 Охрестив я також дім Степанів, а більше не знаю, чи я ще кого хрестив.</p>
<p>17 Тому що Христос не послав мене хрестити, а проповідувати Євангеліє, не словами людської мудрості, щоб не скасувати хреста Христового.</p>
<p>18 Бо слово про хрест для тих, що гинуть, безумство, а для нас, що спасаємося, сила Божа.</p>
<p>19 Написано: «Я знищу мудрість мудрих і відкину розум розумних».</p>
<p>20 Де мудрий? Де книжник? Де дослідник віку цього? Чи Бог не обернув мудрість світу цього в безумство?</p>
<p>21 Через те, що світ своєю мудрістю не пізнав Бога в премудрості Божій, то Богові до вподоби було спасти віруючих через безумство проповіді.</p>
<p>22 Іудеї вимагають чудес, і гелліни шукають мудрості;</p>
<p>23 а ми проповідуємо Христа розп'ятого: для іудеїв спокуса, а для язичників — безумство;</p>
<p>24 для самих же покликаних, іудеїв і гелленів — Христа, Божу Силу і Божу премудрість.</p>
<p>25 Тому що немудре Боже — розумніше від людей, а немічне Боже - сильніше людей.</p>
<p>26 Подивіться, брати, хто ви покликані: небагато серед вас мудрих за тілом, небагато сильних, небагато благородних;</p>
<p>27 але Бог вибрав немудре світу, щоб засоромити мудрих, і немічне світу вибрав Бог, щоб засоромити сильне;</p>
<p>28 і незнатне світу і принижене і нічого не значуще вибрав Бог, щоб скасувати значне,</p>
<p>29 щоб ніяка плоть не хвалилася перед Богом.</p>
<p>30 Від Нього і ви в Христі Ісусі, Який став нам премудрістю від Бога, і праведністю, і освяченням, і відкупленням,</p>
<p>31 щоб було, як написано: «Хто хвалиться, нехай хвалиться Господом».</p>
<h4>1-е до коринтян 2</h4>
<p>1 І коли я приходив до вас, брати, то приходив не з пишномовними словами чи мудрістю,</p>
<p>2 я вирішив не знати нічого між вами, крім Ісуса Христа і то розп'ятого.</p>
<p>3 І я був у вас у немочі, і в страху, і у великому трепеті.</p>
<p>4 І слово моє і проповідь моя були не в переконливих словах людської мудрості, а в явленні Духа і сили,</p>
<p>5 щоб віра ваша стверджувалася не на мудрості людській, а на силі Божій.</p>
<p>6 Мудрість ми проповідуємо між довершеними, але мудрість не віку цього, ані володарів віку цього, які проминають,</p>
<p>7 але проповідуємо премудрість Божу таємну, заховану, яку Бог призначив перед віками на славу нашу;</p>
<p>8 якої ніхто з володарів світу цього не пізнав, бо коли б пізнали, то не розп'яли б Господа слави.</p>
<p>9 Але, як написано: «Чого око не бачило і вухо не чуло, і що на серце людині не приходило, те Бог приготував тим, які люблять Його».</p>
<p>10 А Бог відкрив це нам Духом Своїм, бо Дух досліджує все, навіть глибини Божі.</p>
<p>11 Хто ж з людей знає, що є в людині, крім духа людського, який живе в ній? Так само і Божого ніхто не знає, крім Духа Божого.</p>
<p>12 А ми прийняли не духа світу цього, а Духа від Бога, щоб знати дароване нам Богом,</p>
<p>13 що ми і сповіщаємо не словами людської мудрості, а вивченими від Духа Святого, порівнюючи духовне з духовним.</p>
<p>14 Душевна людина не сприймає того, що від Духа Божого, бо вона вважає це безумством; і не зможе зрозуміти, тому що про це треба судити духовно.</p>
<p>15 А духовний судить про все, а про нього ніхто судити не може.</p>
<p>16 «Хто пізнав розум Господній, щоб міг пояснити його?» А ми маємо розум Христа.</p>
<h4>1-е до коринтян 3</h4>
<p>1 І я, брати, не міг говорити з вами, як з духовними, але як з плотськими, як з немовлятами в Христі.</p>
<p>2 Я годував вас молоком, а не твердою їжею, бо ви були ще не в силі, та й тепер ще не в силі,</p>
<p>3 тому що ви ще плотські. Якщо між вами є заздрість і сварки, то хіба ви не плотські? І чи не по-людському звичаю ви поводитесь?</p>
<p>4 Коли хто каже: «Я Павлів», а інший: «Я Аполлосів», то хіба ви не плотські? </p>
<p>5 Хто ж Аполлос? Хто ж Павло? Вони тільки служителі, через яких ви увірували, і то наскільки кому дав Господь.</p>
<p>6 Я посадив, Аполлос поливав, а Бог зростив.</p>
<p>7 Тому і хто насаджує і хто поливає є ніщо, а все Бог, Котрий вирощує.</p>
<p>8 І хто садить, і хто поливає, є одне: але кожний одержить свою нагороду згідно своєї праці.</p>
<p>9 Ми співробітники Божі; ви Божа нива, Божа будівля.</p>
<p>10 По даній мені благодаті Божій, я, як мудрий будівничий, поклав основу, а інший будує на ній. Але нехай кожен пильнує, як він будує на ній.</p>
<p>11 Бо ніхто не може покласти іншої основи, крім покладеної, якою є Ісус Христос.</p>
<p>12 Коли хто будує на цій основі із золота, срібла, дорогоцінного каміння, з дерева, сіна, соломи, —</p>
<p>13 діло кожного буде виявлене, бо день покаже, тому що в огні відкривається, і вогонь випробує діло кожного, яке воно є.</p>
<p>14 У кого діло, яке він творив, устоїть, той отримає нагороду.</p>
<p>15 А в кого діло згорить, той буде мати втрату, але він спасеться, тільки так, ніби через вогонь.</p>
<p>16 Чи ви не знаєте, що ви храм Божий, і Дух Божий живе у вас?</p>
<p>17 Якщо хто зруйнує храм Божий, того покарає Бог, тому що храм Божий святий, а цей храм — ви.</p>
<p>18 Ніхто не обманюй самого себе. Коли хто з вас думає бути мудрим у віці цьому, той будь безумним, щоб стати мудрим.</p>
<p>19 Мудрість світу цього є безумство перед Богом. Адже написано: «Він ловить мудрих у лукавстві їхньому».</p>
<p>20 І знов: «Господь знає думки мудрих, що вони марні».</p>
<p>21 Отож, ніхто не хвались людьми, бо все ваше:</p>
<p>22 чи Павло, чи Аполлос, чи Кифа, чи світло, чи життя, чи смерть, чи сучасне, чи майбутнє, — все ваше;</p>
<p>23 ви ж Христові, а Христос Божий! </p>
<h4>1-е до коринтян 4</h4>
<p>1 Нехай кожен розуміє нас, як служителів Христових і як доморядників таїн Божих.</p>
<p>2 А від доморядників вимагається, щоб кожен виявився вірним.</p>
<p>3 Але для мене не важливо, як судите про мене ви або як судять інші люди, бо я і сам не суджу про себе.</p>
<p>4 Бо хоч я і нічого не знаю за собою, але тим не оправдуюсь. Суддя ж мій — Господь.</p>
<p>5 Тому не судіть нічого передчасно, аж доки не прийде Господь, Який і висвітлить заховане в темряві і виявить задуми сердець, і тоді кожному буде похвала від Бога.</p>
<p>6 Це ж, брати, я застосував до себе і до Аполлоса ради вас, щоб ви навчилися від нас не думати більше того, що написано, щоб ніхто з вас не величалися один перед одним.</p>
<p>7 Бо хто тебе відрізняє? Що ти маєш, чого б не одержав? А якщо одержав, чого хвалишся, ніби не одержав?</p>
<p>8 Ви вже переситилися, ви вже збагатилися, ви почали царювати без нас. Коли б ви справді царювали, щоб і ми царювали з вами!</p>
<p>9 Я думаю, що нам, останнім посланикам, Бог судив бути ніби осудженими на смерть; ми стали видовищем світові, і ангелам, і людям.</p>
<p>10 Ми безумні ради Христа, а ви мудрі в Христі; ми немічні, ви ж міцні; ви у славі, а ми в безчесті.</p>
<p>11 Навіть донині терпимо побої, і спрагу і поневіряємося. </p>
<p>12 І трудимось, працюючи своїми руками. Нас лихословлять, ми ж благословляємо; нас переслідують, ми терпимо;</p>
<p>13 нас ганьблять, а ми благословляємо; ми стали, як сміття для світу, як порох, що всі топчуть донині.</p>
<p>14 Пишу я це не для того, щоб засоромити вас, але як любих дітей моїх я застерігаю вас.</p>
<p>15 Хоч би ви мали десять тисяч наставників у Христі, ви не маєте багато батьків, бо я вас породив в Ісусі Христі благовістям.</p>
<p>16 Тому благаю вас: будьте моїми наслідувачами!</p>
<p>17 Для цього послав я до вас Тимофія, мого улюбленого сина і вірного в Господі, який нагадає вам шляхи мої у Христі Ісусі, як я навчаю всюди, в кожній церкві.</p>
<p>18 Бо через те, що я не йду до вас, дехто з вас загордився. </p>
<p>19 Та я прийду до вас скоро, як Господь захоче; і пізнаю не слова тих, що загордилися, а силу. </p>
<p>20 Бо Царство Боже не в слові, а в силі.</p>
<p>21 Чого ви хочете? Чи прийти до вас з жезлом, чи з любов'ю і духом лагідності?</p>
<h4>1-е до коринтян 5</h4>
<p>1 Є вірна чутка, що у вас з'явилося блудодіяння і при тому таке блудодіяння, якого не чути навіть між язичниками, що хтось за жінку має батькову жінку.</p>
<p>2 А ви загордилися, замість того, щоб краще плакати і того, хто вчинив таке, вилучити з-поміж вас.
<p>3 Отже, я, хоч відсутній тілом, але присутній духом, вже розсудив, як присутній: того, хто таке вчинив,</p>
<p>4 у зібранні вашому в ім'я Господа нашого Ісуса Христа разом з моїм духом, силою Господа нашого Ісуса Христа,</p>
<p>5 віддати такого сатані на виснаження плоті, щоб дух спасся в день Господній.</p>
<p>6 Нічим вам хвалитися. Хіба ви не знаєте, що мала закваска заквашує все тісто?</p>
<p>7 Отож, очистіть стару закваску, щоб вам стати новим тістом, бо ви безквасні. Пасха наша — Христос, принесений у жертву за нас.</p>
<p>8 Тому святкуймо не із старою закваскою, не в заквасці злоби і лукавства, а опрісноками чистоти й істини.</p>
<p>9 Я писав в листі не єднатися з перелюбниками;</p>
<p>10 але не взагалі з перелюбниками світу цього, чи з зажерливими, чи грабіжниками, чи ідолослужителями, бо тоді ми мусили б вийти із світу.</p>
<p>11 А тепер я писав вам не мати спілкування з тим, хто, називаючись братом, є перелюбник чи зажерливий, чи ідолослужитель, чи наклепник, чи п'яниця, чи грабіжник, — з такими навіть разом не їсти!</p>
<p>12 Чого мені судити і зовнішніх? Хіба не внутрішніх ви судите? </p>
<p>13 А зовнішніх судить Бог. Отже, вилучіть з-поміж себе розпусного.</p>
<h4>1-е до коринтян 6</h4>
<p>1 Як сміє хто з вас, маючи справу проти іншого, судитися в неправедних, а не в святих? </p>
<p>2 Хіба ви не знаєте, що святі будуть судити світ? Якщо ж світ буде судимий вами, то чи ж ви не спроможні судити маловажні справи?</p>
<p>3 Хіба не знаєте, що ми будемо судити ангелів? То ж тим більше справи життєві!</p>
<p>4 А ви, якщо маєте суд про життєві справи, то призначаєте своїми суддями таких, які в церкві нічого не значать.</p>
<p>5 Кажу це вам на сором. Чи ж немає між вами ні одного мудрого, який міг би розсудити між братами своїми?</p>
<p>6 Але брат судиться з братом, та ще й перед невірними.</p>
<p>7 І те вже зовсім сором для вас, що ви судитесь між собою. Чи не краще б вам потерпіти кривди? Чому краще не терпіти шкоди?</p>
<p>8 Але ви самі кривдите та віднімаєте, та ще й у братів.</p>
<p>9 Хіба ви не знаєте, що неправедні не вспадкують Царства Божого? Не обманюйте себе: ні розпусники, ні ідолослужителі, ні перелюбники, ні малакії, ні мужоложники,</p>
<p>10 ні злодії, ні зажерливі, ні п'яниці, ні наклепники, ні грабіжники — не успадкують Царства Божого!</p>
<p>11 А такими були декотрі з вас, але обмилися, але освятилися, але оправдалися іменем Господа Ісуса Христа і Духом Бога нашого.</p>
<p>12 Усе мені дозволено, та не все корисне. Все мені дозволено, та ніщо не повинно володіти мною.</p>
<p>13 Їжа для черева, а черево для їжі. Бог же знищить і те і друге. А тіло не для розпусти, а для Господа, і Господь для тіла.</p>
<p>14 Бог воскресив Господа, воскресить і нас силою Своєю.</p>
<p>15 Хіба ви не знаєте, що тіла ваші — члени тіла Христового? То чи ж візьму я члени Христові і з'єднаю їх з членами розпусниці? Зовсім ні!</p>
<p>16 Хіба ви не знаєте, що той, хто злучується з розпусницею, стає одним тілом з нею, бо сказано: «Обоє будуть тілом одним».</p>
<p>17 А хто поєднується з Господом, той є один дух з Ним.</p>
<p>18 Втікайте від розпусти! Всякий гріх, який людина робить, є поза тілом. А хто займається розпустою — грішить проти власного тіла.</p>
<p>19 Хіба ви не знаєте, що тіло ваше є храм Духа Святого, Який живе у вас, Якого ви маєте від Бога, і ви не свої?</p>
<p>20 Адже ви куплені дорогою ціною. Отже, прославляйте Бога в тілі своєму і в дусі своєму, бо вони Божі.</p>
<h4>1-е до коринтян 7</h4>
<p>1 А. про те, що ви писали мені, то добре було б чоловікові не торкатися жінки.</p>
<p>2 Але, щоб уникнути розпусти, нехай кожний має свою жінку, і кожна жінка нехай має свого чоловіка.</p>
<p>3 Нехай чоловік віддає належну любов своїй жінці, а жінка своєму чоловікові.</p>
<p>4 Жінка не владна над своїм тілом, а чоловік. Так само і чоловік не владний над своїм тілом, а жінка.</p>
<p>5 Не ухиляйтеся один від одного, хіба за згодою на деякий час, щоб бути в пості і молитві, а потім знову будьте разом, щоб сатана не спокушав вас нестриманістю вашою.</p>
<p>6 Це ж даю вам, як дозвіл, а не як наказ.</p>
<p>7 А я хочу, щоб усі люди були, як і я, але кожен має свій дар від Бога: один такий, інший інакший.</p>
<p>8 Кажу неодруженим і вдовам: добре їм, якщо вони залишаться такими, як я.</p>
<p>9 Але якщо не можуть стримуватися, то нехай одружуються, бо краще одружитися, ніж розпалюватися.</p>
<p>10 А одруженим же наказую не я, а Господь: нехай жінка не розлучається з чоловіком своїм!</p>
<p>11 А коли розлучиться, нехай залишається безшлюбною або нехай помириться з чоловіком своїм; і чоловік нехай не залишає жінки своєї.</p>
<p>12 А іншим кажу я, не Господь: якщо якийсь брат має жінку невіруючу, і вона згодна жити з ним, то нехай не залишає її.</p>
<p>13 І жінка, яка має чоловіка невіруючого, і він згодний жити з нею, нехай не залишає його.</p>
<p>14 Бо невіруючий чоловік освячується жінкою, а невіруюча жінка освячується чоловіком; інакше діти ваші були б нечисті, а тепер святі.</p>
<p>15 Якщо невіруючий хоче розлучитися, нехай розлучається. Брат чи сестра в таких випадках не зв'язані: Бог покликав нас до миру.</p>
<p>16 Звідки знаєш, жінко, що спасеш чоловіка? Або ти, чоловіче, звідки знаєш, що спасеш жінку?</p>
<p>17 Тільки кожний поводься так, як визначив йому Бог, як покликав Господь. Так я наказую усім церквам.</p>
<p>18 Чи хто покликаний обрізаним, не крийся, чи хто покликаний необрізаним, не обрізуйся.</p>
<p>19 Обрізання ніщо, і необрізання ніщо, а дотримування заповідей Божих.</p>
<p>20 Нехай кожен залишається в такому званні, в якому покликаний.</p>
<p>21 Чи ти покликаний був рабом? Не турбуйся про те, але коли ти можеш стати вільним, то скористайся кращим.</p>
<p>22 Покликаний у Господі раб, в Господі є вільний; так само покликаний вільний, є раб Христа.</p>
<p>23 Ви куплені дорогою ціною, тож не ставайте рабами людей.</p>
<p>24 У якому стані хто був покликаний, брати, в такому кожен нехай залишається перед Богом.</p>
<p>25 Відносно дівоцтва не маю повеління від Господа, але я даю пораду як той, що одержав від Господа милість бути вірним Йому.</p>
<p>26 Я вважаю, що ліпше, заради сучасних потреб, людині залишитися в такому стані, в якому вона є.</p>
<p>27 Ти зв'язаний з жінкою? Не шукай розлучення. Чи залишився без жінки? Не шукай жінки.</p>
<p>28 А коли й оженишся, не згрішиш; і коли дівчина вийде заміж, не згрішить. Але замужні матимуть скорботи по плоті, а мені вас жаль.</p>
<p>29 Я кажу вам, брати, що час короткий, тож нехай ті, що мають жінок, будуть як ті, що не мають,</p>
<p>30 а ті, що плачуть, як ті, що не плачуть, а хто радіє, як ті, що не радіють, а хто купує, якби ті, що нічого не придбали,</p>
<p>31 а ті, що користуються цим світом, немов би не користуються, бо минає образ світу цього.</p>
<p>32 А я хочу, щоб ви були без турбот. Нежонатий клопочеться про речі Господні, як догодити Господеві,</p>
<p>33 а жонатий турбується про речі життєві, як догодити жінці.</p>
<p>34 Незаміжня турбується про Господнє, як догодити Господеві, щоб бути святою тілом і духом. А заміжня — про справи життєві, як має догодити чоловікові.</p>
<p>35 Кажу ж це на вашу користь, не з тим, щоб накинути на вас пута, а щоб ви благопристойно і ревно служили Господеві без розваг.</p>
<p>36 Коли ж хто вважає непристойним для своєї дівчини, коли вона в зрілих літах залишатись такою, то нехай робить, що хоче, — не згрішить, нехай такі виходять заміж.</p>
<p>37 А хто непохитно твердий у своєму серці і не стиснутий нуждою і має владу в своїй волі, вирішив у своєму серці берегти свою дочку, той робить добре.</p>
<p>38 Тому той, який видає свою дочку заміж, робить добре, а хто не видає, — робить краще.</p>
<p>39 Жінка зв'язана законом, доки живе чоловік її, а якщо чоловік її помре, то вона вільна вийти заміж за кого хоче, тільки в Господі.</p>
<p>40 Але вона блаженніша, коли такою залишиться, за моєю порадою, бо думаю, що і я маю Дух Божий.</p>
<h4>1-е до коринтян 8</h4>
<p>1 Про ідоложертовні страви ми знаємо, бо ми всі маємо знання, але знання надимає, а любов будує.</p>
<p>2 Хто думає, що він щось знає, той нічого ще не знає так, як треба знати.</p>
<p>3 Коли ж хтось любить Бога, тому дано знання від Нього.</p>
<p>4 Отже, відносно споживання в їжу ідоложертовного, ми знаємо, що ідол є ніщо в світі, і що нема іншого Бога, крім Єдиного.</p>
<p>5 Хоч і є так звані боги чи то на небі, чи на землі, — так як багато богів і господарів багато, —</p>
<p>6 але в нас один Бог Отець, від Котрого все, і ми для Нього; і один Господь Ісус Христос, через Якого все, і ми через Нього.</p>
<p>7 Та не в усіх таке знання, бо де які ще й досі з совістю, що визнає ідолів, їдять ідоложертовне, як жертви ідольські, і совість їхня, будучи немічна, оскверняється.</p>
<p>8 Але їжа не наближає нас до Бога: коли ми їмо, ми нічого не здобуваємо; і коли не їмо, нічого не втрачаємо.</p>
<p>9 Але стережіться, щоб ця свобода ваша не послужила на спотикання для немічних.</p>
<p>10 Коли хто бачить тебе, що ти, маючи знання, сидиш за столом у капищі, то совість його, як немічного, чи не наверне і його їсти ідоложертовне?</p>
<p>11 І через твоє знання загине немічний брат, за котрого помер Христос.</p>
<p>12 Отже, коли ви грішите таким чином проти братів, вражаючи їхню немічну совість, ви грішите проти Христа.</p>
<p>13 А тому, якщо їжа спокушає брата мого, ніколи не буду їсти м'яса, щоб брата мого не спокутувати.</p>
<h4>1-е до коринтян 9</h4>
<p>1 Чи ж я не апостол? Чи ж я не вільний? Чи я не бачив Ісуса Христа, Господа нашого? Чи ж ви не моя праця в Господі?</p>
<p>2 Якщо я не апостол для інших, то для вас апостол; печать мого апостольства — ви в Господі.</p>
<p>3 Ось моя оборона перед тими, хто осуджує мене.</p>
<p>4 Хіба ми не маємо влади їсти та пити?</p>
<p>5 Хіба ми не маємо влади мати супутницею сестру, жінку, як і інші апостоли, і як брати Господні, і Кифа?</p>
<p>6 Чи тільки я і Варнава не маємо влади не працювати?</p>
<p>7 Який воїн служить коли-небудь на своєму утриманні? Хто садить виноградник і не їсть плоду з нього? Або хто пасе отару і не п'є молока від отари?</p>
<p>8 Чи я кажу це тільки за людським міркуванням? Чи не говорить також і Закон про це?</p>
<p>9 Бо написано в Законі Мойсеєвім: «Не зав'язуй рота волові, що молотить». Чи Бог піклується про волів?</p>
<p>10 Чи, звичайно, ради нас говориться? Так, для нас це написано, бо хто оре, повинен орати з надією, і хто молотить, повинен молотити з надією одержати те, чого чекає.</p>
<p>11 Якщо ми сіяли серед вас духовне, чи ж велике те, коли пожнемо від вас тілесне?</p>
<p>12 Якщо інші мають у вас владу, то чи ж не більше ми? Але ми не користувались цією владою, все терпимо, щоб не поставити якоїсь перешкоди для Євангелія Христового.</p>
<p>13 Хіба ви не знаєте, що священнослужителі живляться від святилища? І ті, що прислуговують при жертовнику, мають частку від жертовника?</p>
<p>14 Так і Господь звелів, щоб ті, хто проповідує Євангеліє, — жили від благовіствування.</p>
<p>15 Але я не користався нічим таким. І написав це не для того, щоб так було для мене, бо мені краще померти, ніж щоб хтось славу мою знівечив.</p>
<p>16 Коли я проповідую Євангеліє, то нема мені чим хвалитись — це моя повинність, і горе мені, коли я не звіщаю Євангелія.</p>
<p>17 Та коли я роблю це добровільно, я маю нагороду, але коли недобровільно, то лише виконую доручене мені служіння.</p>
<p>18 За що ж мені нагорода? За те, що, проповідуючи Євангеліє, я благовіствую про Христа даром, не використовуючи своєї влади в благовіствуванні.</p>
<p>19 Та, будучи вільним від усіх, я всім підкорив себе, щоб більше придбати.</p>
<p>20 Для іудеїв я був як іудей, щоб придбати іудеїв; для підзаконних як підзаконний, сам не бувши підзаконним, щоб придбати підзаконних.</p>
<p>21 Для тих, що не мають Закону, був як такий, що не має Закону, не будучи без Закону перед Богом, а підзаконний Христу, щоб придбати тих, що не мають Закону.</p>
<p>22 Для немічних я був як немічний, щоб придбати немічних. Для всіх я став усім, щоб спасти хоча б декотрих.</p>
<p>23 І все це я роблю заради Євангелія, щоб бути співучасником його.</p>
<p>24 Хіба ви не знаєте, що ті, що біжать на змаганнях, біжать усі, але один одержує нагороду? Біжіть так, щоб одержати.</p>
<p>25 І кожен, хто змагається, стримується від усього. Вони, щоб одержати тлінний вінець, а ми — нетлінний.</p>
<p>26 І тому я біжу не так, як на непевне, б'юся не так, щоб тільки бити повітря,</p>
<p>27 але стримую і приборкую тіло моє, щоб, проповідуючи іншим, самому не залишитися недостойним.</p>
<h4>1-е до коринтян 10</h4>
<p>1 Не хочу ж, брати, щоб ви не знали, що отці наші всі під хмарою були і всі перейшли через море;</p>
<p>2 і всі охрестилися в Мойсея, в храмі і в морі;</p>
<p>3 і всі їли ту саму духовну їжу;</p>
<p>4 і пили той самий духовний напій, бо пили від духовної Скелі, яка йшла вслід за ними; Христос був цією Скелею.</p>
<p>5 Але багатьох з них Бог не вподобав, тому загинули вони в пустині.</p>
<p>6 А це були приклади для нас, щоб ми не були такі пожадливі до зла, як вони були похітливі.</p>
<p>7 І не будьте також ідолопоклонниками, як деякі з них, про яких написано: «Люди сіли їсти і пити, і встали, щоб грати».</p>
<p>8 Не будемо чинити блуду, як деякі з них блудодіяли, — і полягло їх в один день двадцять три тисячі.</p>
<p>9 Не будемо спокушати Христа, як деякі з них спокушали, і загинули від змій.</p>
<p>10 Не нарікайте, як деякі з них нарікали і загинули від губителя.</p>
<p>11 Все це трапилося з ними, як приклади, а записано як пересторога нам, які досягли останніх віків.</p>
<p>12 Тому, хто думає, що він стоїть, нехай стережеться, щоб не впасти.</p>
<p>13 Вас спіткала спокуса не інша, як тільки людська, проте вірний Бог, Який не допустить, щоб ви були спокушувані понад ваші сили, а при спокутуванні дасть вам і полегшення, щоб ви могли спокусу перенести.</p>
<p>14 Тому, любі мої, втікайте від служіння ідолам.</p>
<p>15 Я кажу, як мудрим: розсудіть самі те, про що говорю.</p>
<p>16 Чаша благословення, яку ми благословляємо, чи не є спільнотою крові Христової? Хліб, який ламаємо, чи не є спільнотою тіла Христового?</p>
<p>17 Один хліб, тіло одне — нас багато; бо ми всі спільники хліба одного.</p>
<p>18 Погляньте на Ізраїля по плоті: чи ті, які їдять жертви, не є спільниками жертовника?</p>
<p>19 Що ж я кажу? Чи ідол є щось? І чи ідольська жертва щось значить?</p>
<p>20 Ні. Але, що язичники приносять в жертву, приносять демонам, а не Богові, а я не хочу, щоб ви єдналися з демонами.</p>
<p>21 Ви не можете пити з чаші Господньої і з чаші демонської; не можете бути спільниками трапези Господньої і трапези демонської.</p>
<p>22 Чи будемо гнівити Господа? Хіба ми сильніші від Нього?</p>
<p>23 Все мені дозволено, та не все на користь. Все мені дозволено, та не все будує.</p>
<p>24 Нехай ніхто не шукає для себе, а кожний для ближнього.</p>
<p>25 Усе, що продається на торгу, — їжте, не без усякого дослідження для спокою совісті.</p>
<p>26 Бо Господня земля і те, що наповнює її.</p>
<p>27 Коли хтось з невіруючих покличе вас, і ви захочете піти, то що дадуть вам, — їжте без усякого дослідження для спокою совісті.</p>
<p>28 Коли ж хтось скаже вам: «Це м'ясо приносилось в жертву ідолам», — не їжте ради того, хто сказав, і ради сумління. Бо Господня земля і все, що наповняє її.</p>
<p>29 А совість маю на увазі не свою, а іншого; бо чому моя свобода судитиметься чужою совістю?</p>
<p>30 Коли ж я з подякою щось споживаю, то навіщо зневажати мене за те, за що я дякую?</p>
<p>31 Отже, чи ви їсте, чи п'єте, чи що інше робите, все робіть на славу Божу.</p>
<p>32 Не давайте приводу для спокуси ні іудеям, ні геллінам, ні Церкві Божій;</p>
<p>33 отак як і я догоджую всім в усьому, не шукаючи для себе користі, а для багатьох, щоб вони спаслися.</p>
<h4>1-е до коринтян 11</h4>
<p>1 Будьте наслідувачами мене, як і я Христа!</p>
<p>2 Хвалю вас, брати, що пам'ятаєте мене в усьому і тримаєтесь вчення, яке я передав вам.</p>
<p>3 Також хочу, щоб ви знали, що всякому чоловікові голова Христос, а голова жінки — чоловік, а голова Христові — Бог.</p>
<p>4 Кожний чоловік, як молиться чи пророкує з покритою головою, осоромлює свою голову.</p>
<p>5 Але кожна жінка, як молиться чи пророкує з головою непокритою, осоромлює свою голову, бо це так, якби вона була острижена.</p>
<p>6 Коли жінка не покривається, то нехай стрижеться; якщо ж жінці соромно стригтися чи бритися, — нехай покривається.</p>
<p>7 Отже, чоловік не повинен покривати голову, так як він образ і слава Божа. А жінка — слава чоловікові.</p>
<p>8 Бо не чоловік від жінки, а жінка від чоловіка;</p>
<p>9 і не чоловік створений для жінки, а жінка для чоловіка. </p>
<p>10 Тому жінка і повинна мати на голові знак влади над нею заради ангелів.</p>
<p>11 Проте в Господі ні чоловік без жінки, ні жінка без чоловіка.</p>
<p>12 Так як жінка від чоловіка, так і чоловік через жінку; все ж від Бога.</p>
<p>13 Розсудіть самі: чи личить жінці молитися Богові з непокритою головою?</p>
<p>14 Чи ж сама природа не вчить вас, що коли чоловік відпускає волосся, то це сором для нього?</p>
<p>15 Якщо жінка має довге волосся, то це честь для неї; так як волосся дане їй замість покривала?</p>
<p>16 А коли б хтось захотів сперечатися, то ні ми, ні церкви Божі такого звичаю не маємо.</p>
<p>17 Але пропонуючи це, я не хвалю вас, що збираєтесь ви не на краще, а на гірше.</p>
<p>18 По-перше, чую, що коли ви збираєтеся разом, то між вами бувають розділення, цьому я частково вірю.</p>
<p>19 Безсумнівно, що мусять бути між вами розбіжності думок, щоб виявилися серед вас досвідчені.</p>
<p>20 Далі, ви збираєтесь разом не так, як для споживання вечері Господньої,</p>
<p>21 бо кожен спішить раніше від інших з'їсти свою їжу, і тому один буває голодний, а інший упивається.</p>
<p>22 Хіба ви не маєте домів, щоб їсти і пити? Ви зневажаєте Церкву Божу і принижуєте. Що сказати вам? Чи похвалю вас за це? Не похвалю!</p>
<p>23 Бо я від Господа прийняв те, що і вам передав, що Господь Ісус у ту ніч, в яку виданий був, взяв хліб,</p>
<p>24 і подяку віддав, розламав і сказав: «Візьміть, їжте — це тіло Моє, яке за вас ламається; це робіть на спомин про Мене».</p>
<p>25 Так само і чашу після вечері, і сказав: «Чаша ця — Новий Завіт в Моїй крові; це творіть, коли тільки будете пити, на спомин про Мене».</p>
<p>26 Кожний раз, як їсте хліб цей і п'єте чашу цю, — смерть Господню звіщаєте, аж доки Він прийде.</p>
<p>27 Тому то, хто буде їсти хліб цей і пити чашу Господню недостойно, буде винний супроти тіла і крові Господньої.</p>
<p>28 Нехай же людина випробує себе і так нехай їсть цей хліб і п'є з цієї чаші.</p>
<p>29 Бо хто їсть і п'є недостойно, той їсть і п'є осудження собі, не роздумуючи про тіло Господнє.</p>
<p>30 Через це багато між вами немічних та хворих, і чимало вмирає.</p>
<p>31 Коли б ми судили самі себе, то не були б судимі.</p>
<p>32 Будучи судимі, караємось від Господа, щоб зі світом не були засуджені.</p>
<p>33 Отож, брати мої, коли сходитесь на вечерю, чекайте один одного.</p>
<p>34 А коли хто голодний, нехай їсть вдома, щоб ви не сходилися на осудження. Інше ж влаштую, коли прийду.</p>
<h4>1-е до коринтян 12</h4>
<p>1 Не хочу, брати, щоб ви не знали і про духовні дари.</p>
<p>2 Знаєте, що коли ви були язичниками, то ходили до німих ідолів, ніби вас вели.</p>
<p>3 Тому кажу вам, що ніхто, промовляючий Духом Божим, не скаже анафеми на Ісуса; і ніхто не може назвати Ісуса Господом, як тільки через Духа Святого.</p>
<p>4 Дари різні, але Дух той самий;</p>
<p>5 і служіння різні, але Господь той самий;</p>
<p>6 і дії відмінні, але Бог один і той же, Який творить все у всіх.</p>
<p>7 І кожному дається виявлення Духа на користь.</p>
<p>8 Одному дається Духом слово мудрості, а іншому — слово знання, тим же Духом;</p>
<p>9 іншому — віра, тим же Духом, а іншому — дари зцілення, тим же Духом;</p>
<p>10 іншому творення чудес; іншому пророкування; іншому розпізнавання духів; іншому різні мови; іншому вияснювання мов.</p>
<p>11 Але все те робить один і той же Дух, наділяючи кожного окремо, як Він хоче.</p>
<p>12 Бо як тіло одне, але має багато членів, усі ж члени одного тіла, хоч їх багато, утворюють одне тіло, — так і Христос.</p>
<p>13 Бо всі ми одним Духом охрещені в одно тіло, іудеї чи гелліни, раби чи вільні; і всі напоєні одним Духом.</p>
<p>14 Тіло не з одного члена, а з багатьох.</p>
<p>15 Якщо нога скаже: «Я не належу до тіла, тому що я не рука», то хіба через те вона не належить до тіла?</p>
<p>16 І якщо вухо скаже: «Я не належу до тіла, бо я не око», то хіба через те воно не належить до тіла?</p>
<p>17 Якщо все тіло око, то де слух? Якщо все слух, то де нюх?</p>
<p>18 Та Бог розмістив усі члени в тілі, як Йому було завгодно.</p>
<p>19 А коли б усі були одним членом, то де тоді тіло?</p>
<p>20 Але тепер — багато членів, та одне тіло.</p>
<p>21 Бо око не може сказати руці: «Ти мені не потрібна», або голова ногам: «Ви мені не потрібні».</p>
<p>22 Навпаки, ті члени тіла, які здаються слабішими, значно потрібніші,</p>
<p>23 і які нам здаються в тілі неблаговидними, про них більше піклуємося.</p>
<p>24 І неблаговидні наші благовидніше покриваються, а благовидні наші не мають в тому потреби. Але Бог так створив тіло, щоб ми про неблаговидне більше піклувалися.</p>
<p>25 щоб не було поділення в тілі, а щоб члени однаково дбали один про одного.</p>
<p>26 І коли один член страждає, всі члени страждають з ним; якщо один пошанований, то всі члени радіють з ним.</p>
<p>27 І ви — тіло Христове, а окремо — члени.</p>
<p>28 І одних Бог настановив у Церкві: по-перше, апостолами, по-друге, пророками, по-третє, вчителями, потім дав дари творення чудес, також дари зцілення, допомоги, управління, різні мови.</p>
<p>29 Чи всі апостоли? Чи всі пророки? Чи всі вчителі? Чи всі чудотворці?</p>
<p>30 Чи всі мають дари зцілення? Чи всі говорять мовами? Чи всі тлумачі?</p>
<p>31 Дбайте про дари більші, а я покажу вам дорогу ще кращу.</p>
<h4>1-е до коринтян 13</h4>
<p>1 Якщо я говорю мовами людськими і ангельськими, та не маю любові, то я, як мідь брязкаюча або бубон гудячий.</p>
<p>2 І якщо я маю дар пророцтва і знаю всі тайни і всяке пізнання і всю віру, так що можу переставляти й гори, а не маю любові, то я ніщо.</p>
<p>3 І якщо роздам усе своє майно, і віддам тіло своє на спалення, а не маю любові, то нема мені з того ніякої користі.</p>
<p>4 Любов довготерпелива, любов лагідна, любов не заздрить, любов не чваниться, не горда,</p>
<p>5 не поводиться нечемно, не шукає свого, не роздратовується, не гнівлива,</p>
<p>6 не радіє з несправедливості, а тішиться правдою,</p>
<p>7 усе покриває, всьому вірить, завжди надіється, все терпить.</p>
<p>8 Любов ніколи не перестає, хоч і пророцтва скінчаться, і мови замовкнуть, і знання зникне.</p>
<p>9 То ж ми знаємо частково і пророкуємо частково;</p>
<p>10 коли ж настане досконале, тоді часткове зникне.</p>
<p>11 Коли я був дитиною, то я говорив, як дитина, думав, як дитина, розумів, як дитина; коли ж я став мужем, то залишив усе дитяче.</p>
<p>12 А тепер ми бачимо наче через затемнене скло, здогадно, тоді ж лицем до лиця; тепер я розумію частково, а тоді пізнаю, як і я пізнаний.</p>
<p>13 А тепер перебувають ці три: віра, надія і любов, а найбільша з них — любов.</p>
<h4>1-е до коринтян 14</h4>
<p>1 Дбайте про любов і прагніть дарів духовних, а особливо про те, щоб пророкувати.</p>
<p>2 А хто говорить незнайомою мовою — говорить не людям, а Богові, бо ніхто його не розуміє, тому що він духом говорить таємне.</p>
<p>3 А хто пророкує, той говорить людям на повчання, підбадьорення і на утіху.</p>
<p>4 Хто говорить незнайомою мовою, той повчає себе, а хто пророкує, той повчає церкву.</p>
<p>5 Бажаю, щоб ви всі говорили мовами, але краще, щоб ви пророкували, бо більший той, хто пророкує, ніж той, хто говорить мовами, хіба що він і вияснює, так щоб церква навчалася.</p>
<p>6 А тепер, брати, коли я прийду до вас і буду говорити незнайомими мовами, то яка вам користь з того, коли я не виясню вам чи об'явленням, чи знанням, чи пророцтвом, чи повчанням?</p>
<p>7 Бо навіть бездушні речі, що дають звук, як сопілка чи арфа, коли вони не дають виразні звуки, то як пізнати, що грається на сопілці чи на арфі?</p>
<p>8 І коли сурма дає невиразний звук, то хто буде готуватися до бою?</p>
<p>9 Так і ви, коли промовляєте язиком незрозумілі слова, то як зрозуміють, що ви говорите? Ви будете говорити на вітер.</p>
<p>10 Скільки, наприклад, різних слів у світі, і жодного з них немає без значення.</p>
<p>11 І коли я не розумію значення слів, то я буду для того, хто говорить, чужинцем, а той, хто говорить, чужинцем мені.</p>
<p>12 Так і ви, коли прагнете дарів духовних, то старайтеся збагатитися ними для збудування церкви.</p>
<p>13 Тому, хто говорить незнайомою мовою, молись, щоб умів вияснити.</p>
<p>14 Бо коли я молюся незнайомою мовою, то хоч дух мій молиться, але мій розум залишається без плоду.</p>
<p>15 Що ж тоді? Буду молитися духом, і буду також молитися розумом; буду співати духом, і буду співати розумом.</p>
<p>16 Бо коли ти благословлятимеш духом, то як проста людина скаже «Амінь» на подяку твою, якщо вона не розуміє, що ти говориш?</p>
<p>17 Ти добре дякуєш, та інший не повчається.</p>
<p>18 Дякую Богові моєму: я більше від вас усіх говорю мовами,</p>
<p>19 але в церкві хочу краще сказати п'ять слів розумом моїм, щоб і інших навчати, ніж десять тисяч слів незрозумілою мовою.</p>
<p>20 Брати, не будьте дітьми розумом: на зле будьте як діти, а розумом будьте повнолітніми.</p>
<p>21 В Законі написано: «Іншими мовами і іншими устами буду говорити народові цьому, та й тоді вони не послухають Мене», — говорить Господь. </p>
<p>22 Отже, мови знамення не для віруючих, але для невіруючих; проте пророцтво не для невіруючих, а для віруючих.</p>
<p>23 І коли вся церква зійдеться разом, і всі почнуть говорити незнайомими мовами, а ввійдуть недосвідчені або невіруючі, то чи не скажуть, що ви біснуєтесь?</p>
<p>24 Коли ж усі пророкують, і ввійде якийсь невіруючий чи недосвідчений, то всі його викривають і всі осуджують.</p>
<p>25 І, таким чином, таємниці серця його виявляються; і він упаде ниць, поклониться Богові і скаже: «Істинно з вами Бог!»</p>
<p>26 Що ж тоді, браття? Коли висходитесь, то кожен з вас має псалом, має повчання, має мову, має об'явлення, має вияснення, нехай все це буде на повчання.</p>
<p>27 Коли хтось говорить незнайомою мовою, то говоріть двоє, найбільше троє, і то по черзі, а один нехай тлумачить.</p>
<p>28 Як нема кому вияснювати, то нехай він мовчить у церкві, а нехай говорить собі і Богові.</p>
<p>29 І пророки нехай говорять по двоє чи по троє, а інші нехай розмірковують.</p>
<p>30 Коли ж відкриття буде іншому з тих, що сидять, то нехай перший замовкне.</p>
<p>31 Всі ви можете пророкувати один за одним, щоб усі навчалися і тішилися.</p>
<p>32 І духи пророчі покірні пророкам,</p>
<p>33 тому що Бог не є Богом безладу, а миру. Так буває по всіх церквах у святих.</p>
<p>34 Нехай ваші жінки мовчать у церквах, бо їм не дозволено говорити, але бути в покорі, як каже Закон.</p>
<p>35 А коли вони хочуть чогось навчатися, то нехай питають своїх чоловіків вдома, бо непристойно жінкам говорити в церкві.</p>
<p>36 Хіба від вас слово Боже вийшло? Чи до вас одних досягло?</p>
<p>37 Коли хтось вважає себе за пророка чи за духовного, нехай він визнає, що те, що я пишу вам, є заповідь Господня.</p>
<p>38 Коли ж хтось не розуміє, — нехай не розуміє.</p>
<p>39 Отож, брати, дбайте про те, щоб пророкувати, але і не забороняйте говорити і мовами.</p>
<p>40 Тільки все повинно бути благопристойно і чинно.</p>
<h4>1-е до коринтян 15</h4>
<p>1 Звіщаю вам, браття, Євангеліє, яке я благовістив вам, і яке ви прийняли, і в якому ви зміцнилися;</p>
<p>2 яким і спасаєтеся, якщо тримаєтеся того слова так, як я благовістив вам, коли тільки не марно увірували.</p>
<p>3 Я передав вам найперш те, що і сам прийняв: що Христос помер за гріхи наші, згідно Писання;</p>
<p>4 і що Він був похований, і що воскрес третього дня, згідно Писання;</p>
<p>5 і що Він явився Кифі, потім дванадцятьом;</p>
<p>6 а потім явився більш, ніж п'ятистам браттям одночасно, з яких більшість живе і досі, а інші померли.</p>
<p>7 Після цього Він явився Якову, а потім усім апостолам.</p>
<p>8 А після всіх явився і мені, як якомусь недоноску.</p>
<p>9 Я найменший з апостолів, і недостойний називатися апостолом, бо переслідував Церкву Божу.</p>
<p>10 Та благодаттю Божою я те, що є; і благодать Його в мені не була даремна, бо я працював більше від них усіх; проте не я, а благодать Божа, яка зі мною.</p>
<p>11 Про те, чи я, чи вони, ми так проповідуємо, і ви так увірували.</p>
<p>12 І коли про Христа проповідується, що Він воскрес з мертвих, то як же говорять деякі з вас, що нема воскресіння мертвих?</p>
<p>13 Якщо нема воскресіння мертвих, то і Христос не воскрес.</p>
<p>14 І коли Христос не воскрес, то проповідь наша даремна, і віра ваша даремна.</p>
<p>15 Крім цього, ми були б лжесвідками Божими, тому що свідчили б про Бога, що Він воскресив Христа, Котрого Він не воскресив, якщо мертві не воскресають.</p>
<p>16 Якщо ж мертві не воскресають, то і Христос не воскрес.</p>
<p>17 І якщо Христос не воскрес, то віра ваша даремна: ви ще в гріхах ваших.</p>
<p>18 Тоді і ті, що померли в Христі, загинули.</p>
<p>19 І якщо тільки в цьому житті ми надіємося на Христа, то ми найнещасніші від усіх людей.</p>
<p>20 Але ж Христос воскрес з мертвих, первісток з мертвих.</p>
<p>21 Так як через людину смерть, так через Людину і воскресіння з мертвих.</p>
<p>22 Так як в Адамі всі вмирають, так в Христі всі оживуть.</p>
<p>23 І кожен в своєму порядку: первісток Христос, а потім Христові в час Його приходу.</p>
<p>24 А потім кінець, коли Він передасть Царство Богу й Отцю, коли скасує всяке начальство і всяку владу, і силу.</p>
<p>25 Бо Йому належить царювати, доки не покладе всіх ворогів під ноги свої.</p>
<p>26 Як останній ворог буде знищена смерть.</p>
<p>27 Бо все покорив під ноги Його. Коли ж сказано, що все Йому підкорене, то ясно, що крім Того, Котрий покорив Йому все.</p>
<p>28 І коли покорить Йому все, тоді і Сам Син покориться Тому, Хто покорив Йому все, щоб Бог був все в усьому.</p>
<p>29 Інакше, що роблять ті, що хрестяться ради мертвих? Якщо мертві зовсім не воскресають, то навіщо й хреститися ради мертвих?</p>
<p>30 Для чого і ми повсякчасно зазнаємо небезпеку?</p>
<p>31 Щодня я наражаюся на смерть, про це свідчить ваша похвала мені, брати, яку я маю в Христі Ісусі, Господі нашому.</p>
<p>32 Коли я боровся зі звірами в Ефесі, з людських міркувань, яка мені користь, якщо мертві не воскресають? «Будем їсти та пити, бо завтра помремо!»</p>
<p>33 Не дайте себе звести: лихе товариство псує добрі звичаї.</p>
<p>34 Протверезіться, як належить, та й не грішіть; бо на сором вам кажу, деякі з вас не знають Бога.</p>
<p>35 Але дехто скаже: «Як мертві воскреснуть? І в якому тілі вони прийдуть?»</p>
<p>36 Нерозумний! Те, що ти сієш, не оживе, якщо не помре.</p>
<p>37 І коли ти сієш, то сієш не тіло майбутнє, а голе зерно, яке трапиться, пшеничне чи якесь інше.</p>
<p>38 А Бог дає йому тіло, як хоче; і кожному зерняті його тіло.</p>
<p>39 Не кожне тіло однакове тіло, але ж інше в людей та інше тіло в тварин, інше в риб, інше у птахів.</p>
<p>40 Є тіла небесні, і є тіла земні, але інша слава небесних, і інша земних.</p>
<p>41 Інша слава сонця, інша слава місяця, і інша слава зір, бо зоря від зорі різниться славою.</p>
<p>42 Так і при воскресінні мертвих: сіється в тління, встає в нетлінні;</p>
<p>43 сіється в безчесті, встає в славі; сіється в немочі, встає в силі;</p>
<p>44 сіється тіло душевне, встає тіло духовне. Є тіло душевне, є і духовне тіло.</p>
<p>45 Так і написано: «Перший чоловік, Адам, став душею живою, а останній Адам — дух життєдайний».</p>
<p>46 Але не духовне перше, а душевне, потім духовне.</p>
<p>47 Перший чоловік з землі — земний; другий чоловік із неба — Господь.</p>
<p>48 Який земний, такі й земні; і Який небесний, такі й небесні.</p>
<p>49 І як ми носили образ земного, так будемо носити і образ небесного.</p>
<p>50 Але скажу вам, брати, що плоть і кров не можуть вспадкувати Царство Небесне; і тління не вспадкує нетління.</p>
<p>51 Ось кажу вам таємницю: не всі ми помремо, та всі перемінимось, —</p>
<p>52 раптом, в одну мить, при останній трубі, бо труба затрубить і мертві воскреснуть нетлінними, і ми перемінимось.</p>
<p>53 Тому що це тлінне мусить зодягнутися в нетління, і це смертне — зодягнутися в безсмертя.</p>
<p>54 І коли це тлінне зодягнеться в нетління, і це смертне зодягнеться в безсмертя, тоді здійсниться слово написане: «Смерть поглинута перемогою!»</p>
<p>55 «Смерте, де твоє жало? Смерте, де твоя перемога?»</p>
<p>56 Жало смерті — гріх, а сила гріха — Закон.</p>
<p>57 А Богові подяка, Який дав нам перемогу через Господа нашого Ісуса Христа.</p>
<p>58 Отож, браття мої любі, будьте міцні, непохитні, збагачуйтесь завжди в ділі Господньому, знаючи, що праця ваша не марна перед Господом!</p>
<h4>1-е до коринтян 16</h4>
<p>1 А відносно збирання для святих, то робіть так, як я постановив у церквах галатійських.</p>
<p>2 Першого дня в тижні нехай кожен з вас відкладає в себе та зберігає, скільки має змоги, щоб не збирати тоді, коли я прийду.</p>
<p>3 Коли ж прийду, то тих, кого ви виберете, пошлю з листами, щоб віднесли ваш дар ласки в Єрусалим.</p>
<p>4 Якщо буде пристойно і мені піти, то вони підуть зі мною.</p>
<p>5 Я прийду до вас, як перейду Македонію, бо я йду через Македонію.</p>
<p>6 У вас же може затримаюсь або й перезимую, щоб ви провели мене, куди я піду.</p>
<p>7 Я ж не хочу тепер бачитись з вами мимохідь, але сподіваюся побути з вами деякий час, як Господь дозволить.</p>
<p>8 В Ефесі ж пробуду до П'ятидесятниці,</p>
<p>9 бо для мене великі і широкі двері відчинилися, та багато противників.</p>
<p>10 Коли ж прийде до вас Тимофій, то глядіть, щоб він був у вас у безпеці; бо він, як і я, робить діло Господнє.</p>
<p>11 Тому нехай ніхто не зневажає його, але проведіть його з миром, щоб він прийшов до мене; я очікую його з братами.</p>
<p>12 Відносно ж брата Аполлоса, то я дуже благав його, щоб прийшов до вас з братами, але він ніяк не хотів тепер іти, а прийде, як буде мати відповідний час.</p>
<p>13 Пильнуйте, стійте у вірі, будьте мужні, будьте сильні;</p>
<p>14 нехай усе у вас робиться з любов'ю!</p>
<p>15 Благаю вас, браття: ви знаєте дім Стефанів, що він первісток в Ахаї, і що вони посвятили себе на служіння святим, —</p>
<p>16 благаю, щоб і ви корились таким, і кожному, хто допомагає і співпрацює.</p>
<p>17 Я радію приходом Стефана і Фортуната та Ахаїка, — вони заповнили відсутність вашу.</p>
<p>18 Бо вони заспокоїли мій дух і ваш. Тож шануйте таких!</p>
<p>19 Вітають вас асійські церкви. Акіла і Пріскілла вітають вас ревно в Господі з домашньою церквою їхньою.</p>
<p>20 Вітають вас усі брати. Вітайте один одного святим поцілунком.</p>
<p>21 Привітання моєю, Павла, рукою.</p>
<p>22 Хто не любить Господа Ісуса Христа, — нехай буде проклятий. Маран-афа!</p>
<p>23 Благодать Господа нашого Ісуса Христа з вами!</p>
<p>24 Любов моя з усіма вами в Христі Ісусі! Амінь.</p>
</BODY>
</HTML>
