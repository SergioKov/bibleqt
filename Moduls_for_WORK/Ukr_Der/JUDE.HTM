<h2></h2>
<h4>Юда 1</h4>
<p>1 Іуда, раб Ісуса Христа і брат Якова, покликаним, улюбленим у Бозі Отці і збереженим Ісусом Христом:</p>
<p>2 милість вам, і мир, і любов нехай примножаться!</p>
<p>3 Улюблені! Маючи старання писати вам про спільне спасіння наше, я визнав за потрібне написати вам благання, подвизатися за віру, раз і назавжди передану святим.</p>
<p>4 Бо вкралися до нас деякі люди, котрі здавна були призначені на осудження, нечестиві, які благодать Бога нашого обертають у привід на розпусту і відрікаються єдиного Владики і Господа нашого Ісуса Христа.</p>
<p>5 Я хочу нагадати вам, хоч ви знаєте це, що Господь визволив народ з Єгипту, а потім погубив тих, що не вірували.</p>
<p>6 І ангелів, що не зберегли свого достоїнства, але залишили своє житло. Він зберігає у вічних кайданах, у темряві, на суд великого дня.</p>
<p>7 Як Содом і Гомора та навколишні міста, які подібно до них блудодіяли і ходили за іншим тілом, зазнавши кари вогню вічного, поставлені як приклад,—</p>
<p>8 так само буде і з цими мрійниками, що оскверняють тіло своє, зневажають начальство і лихословлять високі власті.</p>
<p>9 Навіть архангел Михаїл, коли сперечався з дияволом за тіло Мойсея, не наважився винести проти нього докоряючого осуду, а сказав. «Нехай Господь заборонить тобі!»</p>
<p>10 А ці лихословлять те, чого не знають, а що знають з природи, як безсловесні тварини, тим розтлівають себе.</p>
<p>11 Горе їм, бо вони пішли дорогою Каїна; і покусилися мздою, як Валаам і загинули в бунті, як Корей.</p>
<p>12 Такі бувають спокусою на ваших вечерях любові, вони разом з вами бенкетують, без страху утучняють себе. Це хмари безводні, гнані вітрами; осінні дерева безплідні, двічі померлі, вирвані з корінням;</p>
<p>13 люті морські хвилі, що піняться соромом своїм; зірки блукаючі, яким зберігається морок темряви навіки.</p>
<p>14 Про таких пророкував Єнох, сьомий від Адама, кажучи: «Ось іде Господь зі Своїми тисячами святих,</p>
<p>15 щоб учинити суд над усіма і викрити між ними нечестивих у всіх ділах, які чинило їхнє безчестя, і в усіх жорстоких словах, що говорили на Нього нечестиві грішники».</p>
<p>16 Це ті, що ремствують, нічим не задоволені, і чинять за своїми похотями, уста їхні промовляють чванливі слова, підлещуються людям для власної користі.</p>
<p>17 Ви ж, улюблені, пам'ятайте слова, сказані раніше апостолами Господа Ісуса Христа.</p>
<p>18 Вони говорили вам, що в останні дні з'являться ганьбителі, що діють за своїми нечестивими похотями.</p>
<p>19 Це ті, що відділяються, душевні, і не мають Духа.</p>
<p>20 Але ви, улюблені, зміцнюйтеся в найсвятішій вірі вашій, молячись в Дусі Святому.</p>
<p>21 Зберігайте себе в любові Божій, чекаючи милості Господа нашого Ісуса Христа для вічного життя.</p>
<p>22 Будьте милосердними до тих, які сумніваються;</p>
<p>23 спасайте їх, вихоплюючи з вогню; до інших проявляйте милосердя з страхом, гребуючи навіть одежою, що осквернена плоттю.</p>
<p>24 Тому ж, Хто може зберегти вас від падіння і поставити непорочними перед славою Своєю в радості,</p>
<p>25 Єдиному Премудрому Богу і Спасителю нашому через Ісуса Христа, Господа нашого, слава і велич, сила і влада перед віками, нині і на всі віки! Амінь.</p>
</BODY>
</HTML>
