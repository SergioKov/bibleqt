<h2></h2>
<h4>До Тита 1</h4>
<p>1 Павло, раб Божий і апостол Ісуса Христа для віри вибраних Божих і пізнання істини, згідно з благочестям,</p>
<p>2 з надією на вічне життя, яке обіцяв непохитний Бог ще перед початком віків,</p>
<p>3 і в свій час об'явив Слово Своє через проповідь, доручену мені за велінням Бога, Спасителя нашого, —</p>
<p>4 Титу, істинному синові по спільній вірі: благодать, милість та мир від Бога Отця і Господа Ісуса Христа, Спасителя нашого!</p>
<p>5 Для того я залишив тебе на Кріті, щоб ти довершив недокінчене і поставив пресвітерів по всіх містах, як я повелів тобі;</p>
<p>6 пресвітер мусить бути бездоганний, чоловік однієї дружини, який має вірних дітей, що не були звинувачені за розпусту чи за неслухняність.</p>
<p>7 Єпископ, Божий доморядник, повинен бути бездоганний, не зухвалий, не гнівливий, не п'яниця, не забіяка, не користолюбний,</p>
<p>8 а гостинний, добролюбець, поміркований, справедливий, побожний, стриманий,</p>
<p>9 який дотримується істини, згідно з ученням, щоб мав здібність наставляти в здоровому вченні і переконувати противників.</p>
<p>10 Бо є багато непокірних, марнослівних, обманщиків, особливо з обрізаних,</p>
<p>11 яким треба затуляти вуста; вони зводять цілі доми, навчаючи, чого не слід, заради ганебної наживи.</p>
<p>12 Один з їхніх власних поетів сказав: «Крітяни завжди брехливі, люті звірі, ненажери ліниві».</p>
<p>13 Це свідчення правдиве. Ось тому і докоряй їм суворо, щоб вони були здорові у вірі</p>
<p>14 і не зважали на іудейські байки, ані на заповіді людей, які відхиляються від істини.</p>
<p>15 Для чистих усе чисте, а для осквернених і невірних немає нічого чистого, у них осквернені і розум, і сумління.</p>
<p>16 Вони говорять, що знають Бога, але вчинками відрікаються, будучи огидними і непокірними та до всякого доброго діла нездатними.</p>
<h4>До Тита 2</h4>
<p>1 Ти ж говори те, що відповідає здоровому вченню:</p>
<p>2 щоб старі чоловіки були тверезі, поважні, помірковані, здорові у вірі, в любові, в терпінні.</p>
<p>3 Подібно й старі жінки нехай поводяться, як належить святим: щоб не були обмовниці, не підневолювались п'янству, вчили добру,</p>
<p>4 щоб наставляли молодих любити чоловіків, любити дітей,</p>
<p>5 щоб були розсудливі, чисті, господарю, добрі, підвладні своїм чоловікам, щоб Слово Боже не зневажалося.</p>
<p>6 Молодих людей так само умовляй, щоб були доброчесними.</p>
<p>7 У всьому показуй собою взірець добрих діл, у навчанні чистоту, статечність, непошкодженість,</p>
<p>8 слово здорове, недокірливе, щоб противник був засоромлений, не маючи нічого лихого сказати про нас.</p>
<p>9 Рабів навчай коритися панам своїм, щоб догоджали їм в усьому, а не перечили,</p>
<p>10 щоб не крали, а виявляли всю добру вірність, щоб в усьому вони були прикрасою вчення Спасителя нашого Бога.</p>
<p>11 Бо з'явилась благодать Божа, що спасає всіх людей,</p>
<p>12 і навчає нас, щоб, відкинувши нечестя та світські пожадливості, доброчесно, праведно і побожно жили в теперішнім світі,</p>
<p>13 і очікували блаженної надії та явлення слави великого Бога і Спасителя нашого Ісуса Христа,</p>
<p>14 Який дав Себе за нас, щоб визволити нас від всякого беззаконня та очистити Собі людей вибраних, ревних до добрих діл.</p>
<p>15 Це говори, умовляй, докоряй з усякою владою. Нехай ніхто не погордує тобою.</p>
<h4>До Тита 3</h4>
<p>1 Нагадуй їм, щоб корилися та були послушні правителям і владі, щоб були готові до всякого доброго діла,</p>
<p>2 щоб нікого не лихословили, були миролюбні і милостиві, виявляючи повну лагідність до всіх людей.</p>
<p>3 Бо й ми самі були колись нерозсудні, непокірні, обмануті і були рабами різних пристрастей та втіхи. Ми жили в злобі та заздрощах, були огидними, ненавиділи один одного.</p>
<p>4 А коли з'явилась благодать і людинолюбство Спасителя, Бога нашого,</p>
<p>5 то Він спас нас, але не через діла праведні, які б ми чинили, а зі Свого милосердя, через купіль відродження і оновлення Духом Святим,</p>
<p>6 Якого Він вилив на нас щедро через Ісуса Христа, Спасителя нашого,</p>
<p>7 щоб, виправдані Його благодаттю, ми стали спадкоємцями, маючи надію на життя вічне.</p>
<p>8 Слово це вірне, і я хочу, щоб ти підтверджував це, щоб ті, які увірували в Бога, намагалися чинити добрі діла. Це добре і корисне для людей.</p>
<p>9 Нерозумних змагань та родоводів, суперечок та чвар про Закон уникай, бо вони безкорисні і марні.</p>
<p>10 Єретика, після першого і другого попередження, цурайся,</p>
<p>11 знаючи, що такий розбестився і грішить, сам себе осуджуючи.</p>
<p>12 Коли пришлю Артема до тебе або Тихика, то поспіши прийти до мене в Нікополь, бо я вирішив там перезимувати.</p>
<p>13 Законника Зіну та Аполлоса постарайся випровадити старанно, щоб їм нічого не бракувало.</p>
<p>14 Нехай і наші навчаються дбати про добрі діла в задоволенні необхідних потреб, щоб вони не були безплідні.</p>
<p>15 Вітають тебе всі, хто зі мною. Вітай тих, хто любить нас у вірі. Благодать з усіма вами! Амінь.</p>
</BODY>
</HTML>
