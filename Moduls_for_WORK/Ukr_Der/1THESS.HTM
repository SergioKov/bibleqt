<h2></h2>
<h4>1-е до солунян 1</h4>
<p>1 Павло, Силуан і Тимофій до церкви Солунської, в Бозі Отці і Господі нашім Ісусі Христі: благодать вам і мир!</p>
<p>2 Ми дякуємо Богові завжди за вас усіх, згадуючи про вас в молитвах наших,</p>
<p>3 безперестанку пригадуючи ваше діло віри і труд любові та терпеливість надії на Господа нашого Ісуса Христа, перед Богом і Отцем нашим,</p> 
<p>4 знаючи, улюблені брати, про те, що Бог вибрав вас.</p>
<p>5 Бо наше благовіствування було у вас не тільки в слові, але і в силі, і в Дусі Святім, і з великою певністю, як ви знаєте, які ми були між вами для вас.</p>
<p>6 І ви стали наслідувати нас і Господа, прийнявши слово в великих стражданнях, з радістю Духа Святого;</p>
<p>7 так що ви стали взірцем для всіх віруючих в Македонії і Ахаії.</p>
<p>8 Бо від вас пронеслося слово Господнє не тільки в Македонії та в Ахаії, але і всюди пройшла слава про віру вашу в Бога так, що нам непотрібно щось говорити.</p>
<p>9 Бо вони самі звіщають про нас, яким був наш прихід до вас, і як ви навернулись до Бога від ідолів, щоб служити живому і правдивому Богові;</p>
<p>10 і очікувати з неба Сина Його, Якого Він воскресив з мертвих, Ісуса, Який визволяє нас від майбутнього гніву.</p>
<h4>1-е до солунян 2</h4>
<p>1 Ви самі, брати, знаєте, що наш прихід до вас не був даремним.</p>
<p>2 Але, постраждавши перед тим і зазнавши зневаги, як ви знаєте, в Филипах, ми з Божою поміччю відважились звіщати вам Євангеліє Боже, незважаючи на сильний опір.</p>
<p>3 Бо в нашому вченні нема ні омани, ні нечистих спонукань, ні лукавства;</p>
<p>4 але як Бог визнав нас гідними, щоб доручити нам Євангеліє, так ми і говоримо, не догоджаючи людям, а Богові, Який випробовує серця наші.</p>
<p>5 Ми ніколи не вживали підлесливого слова, як ви знаєте, ні наміру користолюбства. Бог свідок!</p>
<p>6 Ми не шукаємо слави від людей, ні від вас, ні від інших.</p>
<p>7 Ми могли б прийти з поважністю, як апостоли Христові, але були тихі серед вас, як годувальниця, яка доглядає дітей своїх.</p>
<p>8 Так і ми, з прихильності до вас, раді передати вам не тільки Євангеліє Боже, але і душі наші, — такими дорогими ви нам стали.</p>
<p>9 Бо ж ви пам'ятаєте, брати, нашу працю і виснаження: ми працювали день і ніч, щоб нікого з вас не обтяжувати, і проповідували вам Євангеліє Боже.</p>
<p>10 Ви свідки та Бог, як свято, праведно і бездоганно поводилися ми між вами, віруючими.</p>
<p>11 Бо ви ж знаєте, як кожного з вас, як батько дітей своїх,</p>
<p>12 ми просили і переконували та благали діяти достойно Бога, Який покликав вас у Своє Царство і славу.</p>
<p>13 Тому ми і дякуємо Богові безперестанку, що, прийнявши Слово Боже, від нас почуте, ви прийняли його не як слово людське, а як Слово Боже, яким воно є, що й діє у вас, віруючих.</p>
<p>14 Бо ви, брати, стали наслідувати церкви Божі, що в Іудеї в Христі Ісусі, бо і ви перетерпіли так само від своїх земляків, як і ті від іудеїв,</p>
<p>15 які вбили Господа Ісуса і пророків Його, і нас переслідують. Вони не догоджають Богові і ставляться ворожо до всіх людей,</p>
<p>16 забороняючи нам проповідувати язичникам, щоб вони спаслися, і тим доповнюють гріхи свої. Нарешті гнів Божий спіткає їх.</p>
<p>17 А ми, брати, розлучившись з вами на короткий час особисто, а не серцем, ще з більшим бажанням прагнули побачити лице ваше.</p>
<p>18 Тому-то ми хотіли прийти до вас, особливо я, Павло, раз і вдруге, але сатана перешкодив нам.</p>
<p>19 Хто ж наша надія і радість, чи вінець слави? Чи ж не ви перед Господом нашим Ісусом Христом, в день Його приходу?</p>
<p>20 Бо ви слава наша і радість!</p>
<h4>1-е до солунян 3</h4>
<p>1 Тому, не стерпівши більше, ми думали краще залишатися в Афінах самі,</p>
<p>2 і послали Тимофія, брата нашого і служителя Божого та нашого співробітника в Євангелії Христовім, щоб зміцнити та потішити вас у вірі вашій,</p>
<p>3 щоб ніхто не хитався в цих стражданнях, бо ви самі знаєте, що на це ми призначені.</p>
<p>4 І ви знаєте, коли ми були з вами, то наперед казали вам, що маємо страждати. Так воно і сталося, як ви і знаєте.</p>
<p>5 Тому і я, не стерпівши більше, послав довідатись про віру вашу, щоб часом спокусник не спокусив вас, і наш труд не був даремним.</p>
<p>6 А тепер, як Тимофій повернувся від вас і приніс нам добру звістку про вашу віру та любов, і що ви завжди маєте добру пам'ять про нас, бажаючи бачити нас, як і ми вас,</p>
<p>7 то й ми, брати, в усякому нашому стражданні і нужді нашій, втішились вірою вашою.</p>
<p>8 Тепер ми ожили, знаючи, що ви стоїте в Господі.</p>
<p>9 Яку подяку ми можемо віддати Богові за вас, за всю радість, котрою радіємо за вас перед Богом нашим.</p>
<p>10 Ми вдень і вночі молимося ревно, щоб побачити лице ваше та доповнити те, чого бракує вірі вашій.</p>
<p>11 Сам же Бог і Отець наш та Господь наш Ісус Христос нехай спрямовує дорогу нашу до вас.</p>
<p>12 І Господь нехай примножить і збагатить вас любов'ю один до одного і до всіх, такою самою, яку ми маємо до вас.</p>
<p>13 І щоб зміцнив серця ваші невинними в святості перед Богом і Отцем нашим, у день приходу Господа нашого Ісуса Христа з усіма святими Його!</p>
<h4>1-е до солунян 4</h4>
<p>1 А далі, брати, просимо та благаємо вас у Господі Ісусі, щоб ви, прийнявши від нас, як належить вам поводитися і догоджати Богові, у тому ще більше зростали.</p>
<p>2 Бо ви знаєте, які заповіді ми дали вам від Господа Ісуса.</p>
<p>3 Бо воля Божа, освячення ваше, щоб ви береглись від розпусти,</p>
<p>4 щоб кожен з вас знав, як утримувати тіло своє в святості і честі,</p>
<p>5 а не в пристрасній похоті, як ті язичники, що не знають Бога.</p>
<p>6 Щоб ви ні в чому не поводилися з братом своїм протизаконно й користолюбно, бо Господь — Месник за все це, як ми і раніше попереджували вас і свідчили вам.</p>
<p>7 Тому що Бог не покликав нас до нечистоти, а до святості.</p>
<p>8 Отож, хто зневажає, зневажає не чоловіка, а Бога. Який дав нам Свого Духа Святого.</p>
<p>9 А про братолюбство, то не має потреби писати до вас, бо ви самі навчені Богом любити один одного.</p>
<p>10 І ви дійсно так поводитесь зі всіма братами в Македонії. Але ми благаємо вас, брати, все більше і більше зростати</p>
<p>11 і старанно дбати про те, щоб жити спокійно, робити своє діло та працювати своїми руками, як ми заповідали вам,</p>
<p>12 щоб ви поводились пристойно перед сторонніми, і щоб ви ні від кого не залежали.</p>
<p>13 Не хочу ж залишити вас, брати, в незнанні щодо померлих, щоб ви не сумували, як інші, що не мають надії.</p>
<p>14 Бо коли ми віруємо, що Ісус помер і воскрес, так і тих, що спочили в Ісусі, Бог приведе з Ним.</p>
<p>15 Це ми говоримо вам словом Господнім, що ми, що живемо і залишимось до приходу Господа, не випередимо померлих.</p>
<p>16 Бо Сам Господь із наказом при голосі архангела та з сурмою Божою, зійде з неба і померлі в Христі воскреснуть першими;</p>
<p>17 потім ми, що лишились живими, будемо підхоплені разом з ними на хмарах, на зустріч Господеві в повітрі, і так ми будемо завжди з Господом.</p>
<p>18 Отже, потішайте один одного цими словами.</p>
<h4>1-е до солунян 5</h4>
<p>1 А про часи і строки, брати, нема потреби писати вам,</p>
<p>2 бо ви самі знаєте докладно, що день Господній прийде, як злодій уночі.</p>
<p>3 Саме, коли будуть говорити: «Мир і безпечність», несподівано прийде загибель на них, як муки при породіллі, і вони не уникнуть.</p>
<p>4 А ви, брати, не в темряві, щоб день той захопив вас, як злодій.</p>
<p>5 Ви — діти світла і сини дня: ми не належимо ні ночі, ні темряві.</p>
<p>6 Тому не спімо, як інші, а пильнуймо та будьмо тверезі!</p>
<p>7 Бо ті, що сплять — сплять уночі; і ті, що впиваються — впиваються вночі.</p>
<p>8 А ми, що належимо дневі, будьмо тверезі, зодягнувшись в броню віри та любові і в шолом надії спасіння,</p>
<p>9 бо Бог не призначив нас на гнів, а щоб ми одержали спасіння через нашого Господа Ісуса Христа,</p>
<p>10 Який умер за нас, щоб, чи ми пильнуємо, чи спимо, жили разом з Ним.</p>
<p>11 Тому потішайте один одного і збудовуйте один одного, як ви і робите.</p>
<p>12 І ми благаємо вас, брати: шануйте тих, що працюють між вами, і старійшин ваших у Господі, які навчають вас;</p>
<p>13 поважайте їх з великою любов'ю за їхню працю. Будьте в мирі між собою.</p>
<p>14 Благаємо вас, брати: напоумляйте лінивих, потішайте малодушних, підтримуйте слабких, будьте довготерпеливі до всіх.</p>
<p>15 Глядіть, щоб ніхто нікому не віддавав злом за зло, а завжди старайтеся робити добро один для одного і для всіх.</p>
<p>16 Завжди радійте!</p>
<p>17 Безперестанку моліться!</p>
<p>18 За все дякуйте, бо така воля Божа щодо вас в Ісусі Христі.</p>
<p>19 Не вгашайте Духа!</p>
<p>20 Не зневажайте пророцтвами!</p>
<p>21 Досліджуйте все; держіться доброго!</p>
<p>22 Стережіться злого в усякому вигляді!</p>
<p>23 І Сам Бог миру нехай освятить вас у всій повноті; нехай ваш дух, душа і тіло будуть у всій цілості збережені непорочно до приходу Господа нашого Ісуса Христа!</p>
<p>24 Вірний Той, Хто покликав вас, — Він і здійснить це!</p>
<p>25 Брати, моліться за нас!</p>
<p>26 Вітайте всіх братів святим поцілунком.</p>
<p>27 Заклинаю вас Господом, прочитати цього листа перед усіма братами.</p>
<p>28 Благодать Господа нашого Ісуса Христа з вами! Амінь.</p>
</BODY>
</HTML>
