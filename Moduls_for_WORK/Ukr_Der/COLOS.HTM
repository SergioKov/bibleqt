<h2></h2>
<h4>До колоссян 1</h4>
<p>1 Павло, апостол Ісуса Христа з волі Божої, і брат Тимофій,</p>
<p>2 до святих і вірних братів у Христі, що в Колосах: благодать вам і мир від Бога Отця нашого і Господа Ісуса Христа!</p>
<p>3 Ми дякуємо Богові і Отцеві Господа нашого Ісуса Христа, молячись завжди за вас,</p>
<p>4 почувши про віру вашу в Ісуса Христа та вашу любов до всіх святих,</p>
<p>5 за надію, приготовлену вам на небі, про що ви чули раніше в слові правди Євангелія,</p>
<p>6 яке прийшло до вас, як і в усьому світі, і приносить плід та зростає, як і у вас з того дня, коли ви почули і пізнали благодать Божу в правді,</p>
<p>7 як ви і навчилися від Епафра, нашого дорогого співробітника, який для вас вірний служитель Христа,</p>
<p>8 який і виявив нам вашу любов у Дусі.</p>
<p>9 Тому і ми з того дня, як почули, не перестаємо молитися за вас і просити, щоб ви наповнились пізнанням волі Його в усякій премудрості і духовному розумінні;</p>
<p>10 щоб ви поводились достойно Господа, в усьому догоджаючи Йому, приносячи плід у всякому доброму ділі, зростаючи в пізнанні Бога,</p>
<p>11 зміцнюючись усякою силою завдяки могутності слави Його, для всякої витривалості і довготерпіння з радістю;</p>
<p>12 дякуючи Отцеві, Який покликав нас до участі в спадщині святих у світлі;</p>
<p>13 Який визволив нас від влади темряви і перевів у Царство улюбленого Свого Сина,</p>
<p>14 в Якому ми маємо викуплення кров'ю Його, прощення гріхів;</p>
<p>15 Котрий є образ невидимого Бога, народжений раніше всякого творіння.</p>
<p>16 Ним створено все на небі і на землі, видиме і невидиме: чи то престоли, чи то держави, чи то князівства, чи то влади, — все створено Ним і для Нього.</p>
<p>17 А Він є перш усього, і все Ним стоїть.</p>
<p>18 І Він Голова тілу, Церкви. Він і початок, первісток з мертвих, щоб у всьому Він мав першість.</p>
<p>19 Угодно було Богові, щоб у Ньому була вся повнота,</p>
<p>20 і щоб Ним поєднати з Собою все, примиривши через Нього, кров'ю хреста Його, і земне і небесне.</p>
<p>21 І вас самих, що колись були Богові чужі та вороги Йому думкою та лихими вчинками,</p>
<p>22 тепер примирив смертю в людськім тілі Його, щоб представити вас, святими і непорочними, і невинними перед Собою;</p>
<p>23 коли тільки перебуваєте твердими і непохитними у вірі, і не відпадаєте від надії благовістя, яке ви чули, яке сповіщено всьому творінню під небом, якому я, Павло, став служителем.</p>
<p>24 Тепер я радію в стражданнях моїх за вас і доповнюю недостачу терпінь Христових в тілі моїм за тіло Його, яке є Церква,</p>
<p>25 якої я став служителем по розпорядженню Божому, яке було дане мені для вас, щоб виконати Слово Боже;</p>
<p>26 таємницю, заховану від віків та поколінь, а тепер виявлену Його святим,</p>
<p>27 котрим Бог зволив об'явити, яке то багатство слави тієї таємниці для язичників, а вона Христос у вас, надія слави!</p>
<p>28 Його ми проповідуємо, переконуючи кожну людину і навчаючи всякої мудрості, щоб представити кожну людину досконалою в Христі Ісусі.</p>
<p>29 Для цього я і працюю, змагаючись силою Його, яка могутньо діє в мені.</p>
<h4>До колоссян 2</h4>
<p>1 Я хочу, щоб ви знали, яку я маю велику боротьбу за вас і за тих, що в Лаодикії, і за всіх, які не бачили обличчя мого в тілі,</p>
<p>2 щоб серця їхні утішились, поєднані в любові, для всякого багатства повного розуміння, для пізнання таємниці Бога,— Христа,</p>
<p>3 в Якому заховані всі скарби премудрості і пізнання.</p>
<p>4 А це говорю для того, щоб ніхто не звів вас улесливими словами,</p>
<p>5 бо хоч я неприсутній тілом, але духом з вами, і з радістю бачу ваш порядок та непохитність віри вашої в Христа.</p>
<p>6 Отож, як ви прийняли Господа Ісуса Христа, так і ходіть у Ньому,</p>
<p>7 будучи вкорінені і збудовані на Ньому та зміцнені у вірі, як вас навчено, збагачуючись у ній з подякою.</p>
<p>8 Стережіться, щоб ніхто не звів вас філософією та марною оманою за переказами людськими, за стихіями світу, а не за Христом.</p>
<p>9 Бо в Ньому живе вся повнота Божества тілесно;</p>
<p>10 і ви маєте в Нім повноту, а Він є Голова всякої влади і начальства.</p>
<p>11 В Ньому ви обрізані нерукотворним обрізанням, скинувши людське тіло гріховне в обрізанні Христовім;</p>
<p>12 поховані з Ним у хрещенні, в Ньому ви разом і воскресли через віру в силу Бога, Який воскресив Його із мертвих.</p>
<p>13 І вас, що були мертві в гріхах та в необрізанні плоті вашої, оживив разом з Ним, простивши вам усі гріхи;</p>
<p>14 знищив рукописання проти нас, які нас осуджували; Він взяв їх із середини і прибив на хресті,</p>
<p>15 роззброївши начальства і влади, вивів їх на посміх та переміг їх.</p>
<p>16 Нехай же ніхто не судить вас за їжу чи за пиття, чи за якесь свято, чи за новомісяччя, чи суботи,</p>
<p>17 бо це — тінь майбутнього, а тіло в Христі.</p>
<p>18 Нехай ніхто не зводить вас удаваною покорою і служінням ангелам, вдаючись в те, чого не бачив, нерозважно вихваляючися своїм плотським розумом;</p>
<p>19 а не тримаючись Голови, від якої все тіло, суглобами та зв'язками з'єднане і зміцнене, росте зростом Божим.</p>
<p>20 Отож, як ви померли з Христом для стихій світу, то чому ви, як ті, що живуть в світі, тримаєтесь постанов:</p>
<p>21 «не дотикайся, не їж, не торкайся».</p>
<p>22 Все те, що приречене на знищення через споживання, за заповідями і вченням людським?</p>
<p>23 Воно має тільки вигляд мудрості в самовільному служінні і покорі та в знесиленні тіла, однак не має ніякого значення, крім насищення тіла.</p>
<h4>До колоссян 3</h4>
<p>1 Доли ж ви воскресли з Христом, то шукайте того, що вгорі, де Христос сидить праворуч Бога;</p>
<p>2 думайте про те, що вгорі, а не про те, що на землі.</p>
<p>3 Бо ви померли, а життя ваше заховане з Христом у Бозі.</p>
<p>4 Коли ж з'явиться Христос, життя наше, тоді і ви з'явитесь з Ним у славі.</p>
<p>5 Тож, умертвіть ваші земні члени: блуд, нечистоту, пристрасть, лиху пожадливість, зажерливість, що є ідолослужінням,</p>
<p>6 за яке приходить гнів Божий на синів непокірних,</p>
<p>7 між якими і ви поводились так колись, коли жили між ними.</p>
<p>8 Але тепер ви відкиньте все те: гнів, лютість, злобу, богозневагу, безсоромні слова з уст ваших.</p>
<p>9 Не говоріть неправди один одному, скинувши з себе стару людину з ділами її,</p>
<p>10 і зодягнувшись у нову, яка відновлюється в пізнанні за образом Того, Хто створив її,</p>
<p>11 де нема ні грека, ні іудея, ні обрізання, ні необрізання, ні варвара, ні скіфа, ні невільника, ні вільного, а Христос усе і в усьому.</p>
<p>12 Отже, одягніться, як вибрані Божі, святі та улюблені, в милосердя, добрість, покору, лагідність, довготерпіння.</p>
<p>13 Терпіть один одного і прощайте взаємно, коли б хтось мав скаргу на кого; як і Христос простив вам, так і ви!</p>
<p>14 А над усім тим зодягніться в любов, яка є сукупністю досконалостей.</p>
<p>15 І нехай мир Божий панує в серцях ваших, до якого ви і покликані в одному тілі, і будьте вдячні.</p>
<p>16 Нехай слово Христове оселюється у вас рясно, в усякій премудрості; навчайте та напоумляйте один одного псалмами, славослов'ями, піснями духовними, співаючи з благодаттю в серцях ваших Господеві </p>
<p>17 І все, що тільки робите, словом чи ділом, усе робіть в ім'я Господа Ісуса, дякуючи через Нього Богові і Отцеві.</p>
<p>18 Жінки, коріться чоловікам своїм, як це личить в Господі.</p>
<p>19 Чоловіки, любіть жінок своїх, і не будьте до них суворі.</p>
<p>20 Діти, будьте слухняні батькам своїм, бо це приємне Господеві.</p>
<p>21 Батьки, не роздражнюйте дітей ваших, щоб вони не впадали у відчай.</p>
<p>22 Раби, слухайте в усьому господарів ваших по тілу, і не тільки на показ, як підлесники, а в простоті серця, боячись Бога.</p>
<p>23 І все, що ви чините, робіть від душі, як Господу, а не людям.</p>
<p>24 Знайте, що від Господа ви приймаєте нагороду спадщини, бо ви служите Господу Христу.</p>
<p>25 А хто поступає несправедливо, — прийме по несправедливості, яку він чинив, бо Бог не дивиться на особи.</p>
<h4>До колоссян 4</h4>
<p>1 Господарі, віддавайте рабам належне і справедливе, знаючи, що і ви маєте Господа на небі.</p>
<p>2 Будьте тривалі в молитві, і пильнуйте в ній з подякою.</p>
<p>3 Моліться разом і за нас, щоб Бог відчинив нам двері для Слова, звіщати таємницю Христову, за яку я в кайданах,</p>
<p>4 щоб я проголошував її, як належить мені звіщати.</p>
<p>5 Поводьтеся мудро з чужими, використовуючи час.</p>
<p>6 Слово ваше нехай буде завжди ласкаве, приправлене сіллю, щоб ви знали, як маєте відповідати кожному.</p>
<p>7 Все про мене розповість вам Тихик, улюблений брат і вірний служитель та співпрацівник у Господі,</p>
<p>8 якого я послав до вас, щоб довідались ви про нас, і щоб потішив він серця ваші,</p>
<p>9 з Онисимом, вірним і улюбленим братом, який є один з ваших. Вони розкажуть вам усе, що діється тут.</p>
<p>10 Вітає вас Арістарх, ув'язнений разом зі мною, і Марк, племінник Варнави, про якого ви отримали накази, як прийде до вас, щоб прийняли його;</p>
<p>11 також Ісус, названий Юстом. обидва із обрізаних. Вони єдині співпрацівники для Царства Божого, що були мені втіхою.</p>
<p>12 Вітає вас Епафрас, один з ваших, раб Ісуса Христа, який завжди подвизається за вас у молитві, щоб ви були досконалі та виконували в усьому волю Божу.</p>
<p>13 І я свідчу про нього, що він турбується про вас та про тих, що знаходяться в Лаодикії і Гієраполі.</p>
<p>14 Вітає вас Лука, улюблений лікар, і Димас.</p>
<p>15 Вітайте братів у Лаодикії і Німфана та його домашню церкву.</p>
<p>16 Коли цей лист буде прочитаний у вас, то постарайтесь, щоб він був прочитаний і в церкві в Лаодикії, а ви прочитайте той, що з Лаодикії.</p>
<p>17 Та скажіть Архипові: дивись, щоб ти виконав служіння, яке ти прийняв у Господі.</p>
<p>18 Привітання моєю рукою, Павловою. Пам'ятайте про кайдани мої. Благодать з усіма вами! Амінь.</p>
</BODY>
</HTML>
