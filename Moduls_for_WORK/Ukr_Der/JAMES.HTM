<h2></h2>
<h4>Якова 1</h4>
<p>1 Яків, раб Бога і Господа Ісуса Христа, дванадцятьом колінам, що в розсіянні,— радуватися!</p>
<p>2 Уважайте за велику радість, мої брати, коли ви переживаєте різні випробування,</p>
<p>3 знаючи, що випробування віри вашої розвиває терпіння.</p>
<p>4 А терпіння нехай має досконалу дію, щоб ви були досконалі та бездоганні, і не мали ні в чому недостачі.</p>
<p>5 Коли ж кому з вас не вистачає мудрості, то нехай просить у Бога, Який дає всім щедро і без докорів, і вона буде йому дана.</p>
<p>6 Але хай просить з вірою, без жодного сумніву. Бо, хто сумнівається, подібний до хвилі морської, яку вітер підіймає і розвіває.</p>
<p>7 Нехай така людина не думає, що одержить щось від Господа.</p>
<p>8 Людина двоєдушна не є постійною в усіх дорогах своїх.</p>
<p>9 Нехай принижений брат хвалиться висотою своєю,</p>
<p>10 а багатий — пониженням своїм, бо він, як трав'яний цвіт, промине.</p>
<p>11 Бо сонце сходить, і спека висушує траву, цвіт її опадає, і краса її зникає; так і багатий зів'яне в дорогах своїх.</p>
<p>12 Блаженна людина, яка витримає спокусу, бо, будучи випробуваною, одержить вінець життя, який обіцяв Господь тим, які люблять Його.</p>
<p>13 Нехай ніхто не каже в спокусах: «Мене випробовує Бог!» Бо Бог не може бути спокушуваний злом, і Він нікого не спокушує,</p>
<p>14 але кожний спокушується, захоплюючись і зваблюючись власною пожадливістю.</p>
<p>15 Тоді пожадливість, зачавши, родить гріх, а вчинений гріх — родить смерть.</p>
<p>16 Не обманюйте себе, брати мої любі!</p>
<p>17 Всяке добре даяння і всякий досконалий дар сходить згори, від Отця світла, у Котрого немає переміни і ні тіні зміни.</p>
<p>18 Захотівши, Він породив нас словом істини, щоб нам бути якимсь початком Його створінь.</p>
<p>19 Тому, брати мої любі, нехай кожна людина буде скорою на слухання, повільною на слова, повільною на гнів,</p>
<p>20 бо гнів людини не творить правди Божої.</p>
<p>21 Тому, відкинувши всяку нечистоту і залишок злоби, з лагідністю прийміть насаджене слово, яке може спасти душі ваші.</p>
<p>22 Будьте виконавцями слова, а не тільки слухачами, які обманюють самих себе.</p>
<p>23 Бо коли хто слухає слово і не виконує, той подібний до людини, яка розглядає природні риси свого лиця в дзеркалі:</p>
<p>24 вона подивилась на себе, відійшла і зараз же забула, яка вона.</p>
<p>25 А хто вникне в досконалий закон, закон свободи, і перебуває в ньому, той, будучи не слухачем, який забуває, а виконавцем діла, блаженний буде в своїй діяльності.</p>
<p>26 Коли хтось з вас думає, що він побожний, а не стримує язика свого, та обманює серце своє, в такого побожність пуста.</p>
<p>27 Чиста і непорочна побожність перед Богом і Отцем полягає в тому, щоб піклуватися сиротами і вдовами в їхніх скорботах та берегти себе від осквернення світом.</p>
<h4>Якова 2</h4>
<p>1 Брати мої, майте віру в Ісуса Христа, нашого Господа слави, не зважаючи на особу.</p>
<p>2 Бо коли прийде на ваше зібрання чоловік із золотим перснем, в пишній одежі, і прийде також бідний в убогій одежі;</p>
<p>3 і ви глянете на одягненого в пишну одежу і скажете йому: «Ти сядь тут, на доброму місці», а бідному скажете: «Ти стань там або сядь тут, біля моїх ніг!»</p>
<p>4 То чи не заперечуєте ви самі собі і чи не стаєте суддями з недобрими думками?</p>
<p>5 Слухайте, брати мої любі: чи ж Бог не вибрав убогих в очах світу цього бути багатими вірою і спадкоємцями Царства, яке Він обіцяв тим, хто любить Його?</p>
<p>6 А ви зневажили бідного! Хіба не багаті пригноблюють вас, і хіба не вони тягнуть вас на суд?</p>
<p>7 Чи не вони зневажають добре ім'я, яким ви називаєтесь?</p>
<p>8 Якщо ви виконуєте царський закон, за Писанням: «Люби ближнього твого, як себе самого», — то добре робите.</p>
<p>9 А коли робите, дивлячись на особу, то чините гріх, і являєтесь перед Законом злочинцями.</p>
<p>10 Хто виконує весь Закон, а згрішить в чомусь одному, той стає винуватим у всьому.</p>
<p>11 Бо Той, Хто сказав: «Не чини перелюбу!», — також сказав: «Не вбивай!» І якщо ти не чиниш перелюбу, а вбиваєш, то ти злочинець перед Законом.</p>
<p>12 Так говоріть і так робіть, як такі, що мають бути суджені за Законом свободи.</p>
<p>13 Бо суд без милосердя тому, хто не чинив милосердя; милосердя ж є вище суду.</p>
<p>14 Яка користь, брати мої, коли хто говорить, що має віру, але не має діл? Чи може ця віра спасти його?</p>
<p>15 Якщо брат чи сестра нагі і не мають щоденного прожитку,</p>
<p>16 а хтось з вас скаже їм: «Ідіть з миром, грійтесь і їжте, але не дасть їм потрібного для тіла, то яка з того користь?</p>
<p>17 Так само і віра, коли не має діл, то вона мертва сама по собі.</p>
<p>18 Але скаже хто-небудь: «Ти маєш віру, а я маю діла: покажи мені віру твою без діл твоїх, а я покажу тобі мою віру ділами моїми!»</p>
<p>19 Ти віруєш, що Бог один, — добре робиш! Демони також вірують і тремтять.</p>
<p>20 Але чи хочеш ти знати, легковажна людино, що віра без діл мертва?</p>
<p>21 Чи Авраам, отець наш, не ділами виправдався, коли поклав Ісаака, сина свого, на жертовник?</p>
<p>22 Чи бачиш, що віра сприяла ділам його, і ділами віра досягла досконалості?</p>
<p>23 І здійснилося Писання, що каже: Авраам повірив Богові, і це зараховано йому в праведність; і він був названий другом Божим.</p>
<p>24 Отож, чи бачите, що ділами людина виправдовується, а не тільки вірою?</p>
<p>25 Подібно і блудниця Раав, чи не ділами виправдалась, прийнявши посланців і вивівши їх іншою дорогою?</p>
<p>26 Бо, як тіло без духа мертве, так і віра без діл мертва.</p>
<h4>Якова 3</h4>
<p>1 Небагато з вас, брати мої, ставайте вчителями, бо ви знаєте, що ми, підпадемо під більший осуд.</p>
<p>2 Бо всі ми багато грішимо. Коли хто не грішить словом, та людина досконала, здатна загнуздати і все тіло своє.</p>
<p>3 Ось ми вкладаємо вудила в рот коням, щоб вони слухались нас, і керуємо всім тілом їхнім.</p>
<p>4 Ось, і кораблі, хоч які вони великі і носяться сильними вітрами, та невеликим кермом спрямовуються, куди хоче керманич.</p>
<p>5 Так само і язик, — малий член, але багато хвалиться. Подивись, невеликий вогонь як багато речей запалює!</p>
<p>6 І язик — вогонь, прикраса неправди; язик поставлений так між нашими членами, що сквернить усе тіло і запалює круг життя, і сам запалюваний від пекла.</p>
<p>7 Бо всяке єство звірів і птахів, плазунів і морських тварин приборкано і приборкується людським єством,</p>
<p>8 але язика ніхто з людей вгамувати не може; це зло нестримане, повне отрути смертельної.</p>
<p>9 Ним ми благословляємо Бога й Отця, і ним проклинаємо людей, створених за подобою Божою.</p>
<p>10 З тих самих уст виходить благословення і прокляття. Брати мої, — цього не повинно бути!</p>
<p>11 Хіба з одного джерела тече солодка і гірка вода?</p>
<p>12 Чи може смоковниця, брати мої, родити маслини або виноградина — смокви? Так і з одного джерела не може випливати солодка і солона вода.</p>
<p>13 Хто мудрий та розумний між вами? Нехай він докаже на ділі це доброю поведінкою, з мудрою лагідністю.</p>
<p>14 Але коли ви маєте гірку заздрість і сварливість, то не хваліться і не говоріть неправди на правду.</p>
<p>15 Це не та мудрість, яка сходить зверху, але земна, тілесна, демонська,</p>
<p>16 бо де заздрість і сварливість, там безладдя і всяке зле діло.</p>
<p>17 А мудрість, що зверху, по-перше чиста, потім мирна, лагідна, покірлива, повна милосердя та добрих діл, неупереджена та нелицемірна.</p>
<p>18 Плід же правди сіється у світі тими, котрі творять мир.</p>
<h4>Якова 4</h4>
<p>1 Звідки ворожнеча та чвари між вами? Чи не від пожадливостей ваших, що воюють у членах ваших?</p>
<p>2 Ви бажаєте, та не маєте; вбиваєте і заздрите, та не можете досягти; сваритеся та ворогуєте і не маєте, бо не просите,</p>
<p>3 просите, і не одержуєте, бо просите не на добре, щоб обернути це на пожадливість вашу.</p>
<p>4 Перелюбники і перелюбниці! Чи ж ви не знаєте, що дружба зі світом — це ворожнеча проти Бога? Тож, хто хоче бути приятелем світові, той стає ворогом Богові.</p>
<p>5 Чи ви думаєте, що даремно Писання говорить: «До ревнощів любить Дух, Котрого Бог вселив у нас?»</p>
<p>6 Але тим більшу дає благодать, тому і сказано: «Бог гордим противиться, а смиренним дає благодать».</p>
<p>7 Отже, покоріться Богові, протистаньте дияволові, і він утече від вас.</p>
<p>8 Наблизьтесь до Бога, і наблизиться до вас. Очистіть руки, грішники, і освятіть серця ваші, двоєдушні!</p>
<p>9 Страждайте, сумуйте та плачте; нехай сміх ваш обернеться на плач, а радість на смуток!</p>
<p>10 Смиріться перед Богом, і піднесе вас!</p>
<p>11 Не обмовляйте один одного, брати, бо хто обмовляє брата або судить його, той обмовляє Закон і осуджує Закон. Коли ж ти осуджуєш Закон, то ти не виконавець Закону, а суддя.</p>
<p>12 Один є Законодавець і Суддя, Котрий може спасти і погубити, а хто ти, що осуджуєш ближнього?</p>
<p>13 А тепер послухайте ви, що говорите: «Сьогодні або завтра підемо в те або те місто, пробудемо там рік, і будемо торгувати та гроші заробляти».</p>
<p>14 Ви, які не знаєте, що станеться завтра, бо що таке життя ваше? Воно, як пара, яка з'являється на короткий час, а потім зникає!</p>
<p>15 Замість того, щоб вам говорити: «Коли угодно буде Господеві і будемо живі, то зробимо те або інше».</p>
<p>16 Ви ж хвалитеся в гордощах ваших, а всяка така хвальба лиха.</p>
<p>17 Отож, хто знає, як робити добро, та не робить, тому гріх!</p>
<h4>Якова 5</h4>
<p>1 А тепер ви, багачі! Плачте та ридайте над лихом, яке наближається до вас.</p>
<p>2 Багатство ваше згнило, а одяг ваш міль поїла.</p>
<p>3 Золото ваше та срібло поржавіло, а іржа їх буде свідчити проти вас і поїсть тіло ваше, як вогонь. Ви придбали собі скарби на останні дні.</p>
<p>4 Ось плата, яку ви утримали у робітників, що працювали на ваших полях, голосить; і голосіння женців дійшло до вух Господа Саваофа.</p>
<p>5 Ви розкошували на землі і насолоджувались, наситили серця ваші, ніби на день заколення.</p>
<p>6 Ви засудили і вбили Праведника; Він не противився вам.</p>
<p>7 Отож, будьте терпеливі, брати, аж до приходу Господнього! Ось хлібороб чекає дорогоцінного плоду землі; і довго терпить задля нього, поки дістанеться йому дощ ранній і пізній.</p>
<p>8 Будьте і ви терпеливі; зміцнюйте серця ваші, бо прихід Господній наблизився.</p>
<p>9 Не нарікайте один на одного, брати, щоб не були осудженими. Ось Суддя стоїть перед дверима!</p>
<p>10 Візьміть, брати мої, за приклад, страждання і довготерпіння пророків, які говорили ім'ям Господнім.</p>
<p>11 Ось ми називаємо блаженними тих, які терпіли. Ви чули про терпіння Нова і бачили кінець його від Господа, бо Господь вельми милосердний і співчутливий.</p>
<p>12 Передусім, брати мої, не кляніться ні небом, ні землею, ні іншою якоюсь клятвою; нехай буде у вас: «Так-так» і «Ні-ні», щоб вам не зазнати осуду.</p>
<p>13 Якщо хтось з вас страждає, — нехай молиться. Хто радіє, — хай співає псалми.</p>
<p>14 Чи хворіє хто з вас? Нехай покличе пресвітерів церкви, і нехай вони помоляться над ним, помазавши його оливою в ім'я Господнє;</p>
<p>15 і молитва віри вздоровить хворого, і Господь підніме його, а коли він вчинив гріхи, то вони простяться йому.</p>
<p>16 Признавайтесь один одному в провинах і моліться один за одного, щоб вам зцілитися: бо багато може щира молитва праведного.</p>
<p>17 Ілля був чоловіком подібним до нас, а помолився молитвою, щоб не було дощу, і не було дощу на землі три роки і шість місяців.</p>
<p>18 І знову помолився, і небо дало дощ, і земля зростила плід свій.</p>
<p>19 Брати, якщо хтось з вас відхилиться від істини, і хтось наверне його,</p>
<p>20 нехай той знає, що хто навернув грішника з його хибної дороги, спасе душу його від смерті і покриє безліч гріхів.</p>
</BODY>
</HTML>
