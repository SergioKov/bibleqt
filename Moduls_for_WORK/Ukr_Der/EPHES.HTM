<h2></h2>
<h4>До ефесян 1</h4>
<p>1 Павло, апостол Ісуса Христа з волі Божої, святим в Ефесі і вірним у Христі Ісусі:</p>
<p>2 благодать вам і мир від Бога, Отця нашого, і Господа Ісуса Христа!</p>
<p>3 Благословенний Бог і Отець Господа нашого Ісуса Христа, Який благословив нас у Христі всяким духовним благословенням у небесах,</p>
<p>4 так як Він вибрав нас у Ньому перед заснуванням світу, щоб ми були святі і непорочні перед Ним у любові,</p>
<p>5 наперед призначивши нас на всиновлення Собі через Ісуса Христа, за благоволінням волі Своєї,</p>
<p>6 на похвалу слави благодаті Своєї, якою Він обдарував нас в Улюбленім,</p>
<p>7 в Котрому ми маємо викуплення кров'ю Його, прощення гріхів через багатство благодаті Його,</p>
<p>8 яку Він щедро дарував нам у всякій премудрості і розумінні,</p>
<p>9 відкривши нам таємницю волі Своєї, за Своїм благоволінням, яке Він раніш поклав у Ньому,</p>
<p>10 щоб, коли настане повнота часів, з'єднати у Христі все, що на небі і на землі.</p>
<p>11 У Ньому ми і стали спадкоємцями, бувши наперед призначені, згідно з постановою Того, Хто творить все за радою волі Своєї,</p>
<p>12 щоб бути нам, які раніш почали надіятися на Христа, на похвалу слави Його.</p>
<p>13 У Ньому і ви, почувши слово істини, благовісти вашого спасіння, та увірувавши в Нього, були запечатані обітованим Святим Духом,</p>
<p>14 Який є завдатком нашої спадщини для відкуплений уділу, на похвалу Його слави.</p>
<p>15 Тому і я, почувши про віру вашу в Господа Ісуса і про любов до всіх святих,</p>
<p>16 не перестаю дякувати за вас, згадуючи про вас у молитвах моїх,</p>
<p>17 щоб Бог Господа нашого Ісуса Христа, Отець слави, дав вам духа премудрості та одкровення для пізнання Його,</p>
<p>18 просвітив очі серця вашого, щоб ви зрозуміли, в чому полягає надія Його покликання, і яке багатство славної спадщини Його для святих;</p>
<p>19 і яка надзвичайна велич сили Його для нас, віруючих, згідно дії могутності сили Його,</p>
<p>20 яку Він виявив у Христі, коли воскресив Його з мертвих і посадив праворуч Себе на небесах,</p>
<p>21 вище від усякого уряду, і влади, і сили, і панування, і всякого імені, названого не тільки в цьому віці, але й у майбутньому.</p>
<p>22 І Бог все поклав під ноги Його, і поставив Його понад усе — Головою Церкви,</p>
<p>23 яка є тілом Його, повнотою Того, Хто наповняє все у всьому.</p>
<h4>До ефесян 2</h4>
<p>1 І ви були мертві через провини і гріхи ваші,</p>
<p>2 в яких колись ви проживали за звичаєм світу цього, по волі князя, що панує в повітрі, духа, діючого сьогодні в синах непокори;</p>
<p>3 між якими і ми всі жили колись у похотях плоті нашої, виконуючи бажання плоті і грішних помислів, і були за природою дітьми гніву, як і інші.</p>
<p>4 Та Бог, багатий милосердям, ради Своєї великої любові, якою Він полюбив нас,</p>
<p>5 нас, бувших мертвих у гріхах, оживив разом з Христом, бо благодаттю ви були спасені.</p>
<p>6 І воскресив нас разом з Ним, і посадив нас разом з Ним на небесах, у Христі Ісусі,</p>
<p>7 щоб в наступних віках показати безмірне багатство благодаті Своєї в доброті до нас у Христі Ісусі.</p>
<p>8 Бо благодаттю ви спасені через віру, і це не від вас, то дар Божий,</p>
<p>9 не від діл, щоб ніхто не хвалився.</p>
<p>10 Бо ми — Його творіння, створені в Христі. Ісусі на добрі діла, які Бог наперед призначив, щоб ми їх чинили.</p>
<p>11 Тож пам'ятайте, що ви, колишні язичники по плоті, яких називали необрізаними ті. що обрізані плотським обрізанням, рукотворним,</p>
<p>12 що ви в той час були без Христа, відчужені від громади ізраїльської і чужі завітам обітниці, без надії і без Бога в світі,</p>
<p>13 а тепер ви в Христі Ісусі, що були колись далекі, стали близькими кров'ю Христовою.</p>
<p>14 Бо Він — наш мир, Котрий створив з двох одне і зруйнував перегородку, яка стояла посередині ворожнечі,</p>
<p>15 скасувавши ворожнечу тілом Своїм, а закон заповідей вченням, щоб створити в Собі Самому з двох одну нову людину, творячи мир,</p>
<p>16 і в одному тілі примирити обох їх з Богом через хрест, на якому Він вбив їхню ворожнечу.</p>
<p>17 І, прийшовши, благовістив мир вам, далеким, і мир близьким.</p>
<p>18 бо через Нього ми обоє маємо доступ до Отця в одному Дусі.</p>
<p>19 Отже, ви вже не чужі і не пришельці, а співгромадяни святих і домашні Бога,</p>
<p>20 збудовані на підвалинах апостолів і пророків, де наріжним каменем є Сам Ісус Христос,</p>
<p>21 на Якому вся будівля, злагоджено збудована, зростає в святий храм у Господі,</p>
<p>22 на Якому і ви разом будуєтеся Духом в дім Божий.</p>
<h4>До ефесян 3</h4>
<p>1 Ради цього я, Павло, став в’язнем Ісуса Христа, за вас, язичників,</p>
<p>2 як ви чули про діяння благодаті Божої, даної мені для вас,</p>
<p>3 бо через об'явлення була звіщена мені таємниця, про що я писав вам коротко раніше,</p>
<p>4 тому, читаючи, ви можете зрозуміти моє пізнання таємниці Христової,</p>
<p>5 яка в минулих віках не була провіщена людям, а нині відкрита Духом Святим святим апостолам і пророкам,</p>
<p>6 щоб язичники також стали співспадкоємцями, складаючи одне тіло, і були співучасниками обітниці Божої в Христі Ісусі через Євангеліє,</p>
<p>7 служителем якого я став через дар благодаті Божої, даної мені дією сили Його.</p>
<p>8 Мені, найменшому з усіх святих, дана була ця благодать, щоб я благовістив язичникам незбагненне багатство Христове;</p>
<p>9 і відкрити всім, в чому полягає будівництво таємниці, яка від початку світу була утаєна в Бозі, Який створив усе,</p>
<p>10 щоб тепер ця різноманітна премудрість Божа стала відомою через Церкву начальствам та владам на небесах,</p>
<p>11 згідно з відвічною постановою, яку Бог здійснив у Христі Ісусі, Господі нашому,</p>
<p>12 в Котрому ми маємо сміливість та надійний доступ до Бога через віру в Нього.</p>
<p>13 Тому я благаю вас не занепадати духом через мої скорботи ради вас, бо вони — ваша слава.</p>
<p>14 Для того я схиляю коліна свої перед Отцем Господа нашого Ісуса Христа,</p>
<p>15 від Якого іменується всякий рід на небі і на землі,</p>
<p>16 щоб Він дав вам за багатством слави Своєї міцно утвердитися Духом Його в чоловікові внутрішнім,</p>
<p>17 щоб Христос жив у серцях ваших вірою, щоб ви, укорінені і утверджені в любові,</p>
<p>18 могли зрозуміти з усіма святими, що є ширина, довжина, глибина і вишина,</p>
<p>19 і зрозуміти любов Христову, яка перевищує розуміння, щоб вам сповнитися всією повнотою Божою.</p>
<p>20 А Тому, Хто, діючою в нас силою, може зробити незрівняно більше того, чого ми просимо або про що думаємо, —</p>
<p>21 Йому слава в Церкві в Христі Ісусі в усі роди на віки вічні. Амінь.</p>
<h4>До ефесян 4</h4>
<p>1 Отож, благаю вас я, в'язень у Господі, щоб ви поводилися гідно звання, до якого ви покликані,</p>
<p>2 з усякою покорою та лагідністю, з довготерпінням, ставлячись поблажливо один до одного з любов'ю,</p>
<p>3 намагаючись зберігати єдність духа в союзі миру.</p>
<p>4 Одне тіло, і один дух, як ви і покликані в одній надії покликання вашого.</p>
<p>5 Один Господь, одна віра, одне хрещення,</p>
<p>6 один Бог і Отець усіх, Який над усіма, і через усіх, і в усіх нас.</p>
<p>7 І кожному з нас дана благодать у міру дару Христового.</p>
<p>8 Тому й сказано: «Піднявся на висоту, полонив полонених і дав дари людям».</p>
<p>9 А піднявся, що означає, як не те, що раніше сходив у найнижчі частини землі?</p>
<p>10 Хто зійшов, Той і піднявся вище всіх небес, щоб наповнити все.</p>
<p>11 І Він призначив одних апостолами, інших пророками, інших євангелістами, інших пастирями і вчителями</p>
<p>12 для вдосконалення святих на діло служіння, для збудування Тіла Христового,</p>
<p>13 аж доки всі ми не прийдемо до єдності віри і пізнання Сина Божого, в мужа досконалого, в міру зросту повноти Христової;</p>
<p>14 щоб ми більше не були дітьми, які хитаються і захоплюються всяким вітром вчення через людське лукавство і підступами хитрого зваблювання,</p>
<p>15 а істинною любов'ю всі зростали в Того, Котрий є Голова, Христос.</p>
<p>16 З Якого все тіло, складене і поєднане всякими взаємно зміцнюючими зв'язками, в міру дії кожного окремого члена, здійснює ріст на збудування себе самого в любові.</p>
<p>17 Тому я говорю і заклинаю в Господі, щоб ви більше не поводилися так, як поводяться язичники в марності розуму свого, —</p>
<p>18 затьмарені в розумінні, відчужені від життя Божого, через їхнє незнання та закам'янілість сердець їхніх;</p>
<p>19 вони втратили почуття і віддались розпусті, щоб чинити всяку нечистоту в зажерливості.</p>
<p>20 Але ви не так пізнали Христа,</p>
<p>21 тому що ви чули про Нього і були навчені в Нім, — бо істина в Ісусі, —</p>
<p>22 щоб ви відкинули попередній спосіб життя старої людини, яка зітліває в звабливих пожадливостях,</p>
<p>23 а обновилися духом розуму вашого,</p>
<p>24 та зодягнулися в нову людину, створену за подобою Божою, в справедливості та святості істини.</p>
<p>25 Тому, відкинувши неправду, говоріть кожен правду ближньому своєму, бо ми члени один одному.</p>
<p>26 Гніваючись, не грішіть: нехай сонце не зайде в гніві вашому,</p>
<p>27 і не давайте місця дияволу.</p>
<p>28 Хто крав, нехай не краде більше, а краще нехай працює, роблячи своїми руками добро, щоб мав що подати нужденному.</p>
<p>29 Нехай жодне гниле слово і виходить з уст ваших, а тільки добрі для повчання, щоб воно подавало благодать тим, які чують його.</p>
<p>30 І не засмучуйте Божого Духа Святого, Яким ви запечатані в день викуплення.</p>
<p>31 Усяка прикрість, і лютість, і гнів, і крик і лихослів'я з усякою злобою нехай будуть відкинені вами.</p>
<p>32 А ви один до одного будьте ласкаві, співчутливі, прощаючи один одному, як і Бог у Христі простив вам.</p>
<h4>До ефесян 5</h4>
<p>1 Отож, будьте наслідувачами Богові, як улюблені діти;</p>
<p>2 і живіть в любові, як і Христос полюбив нас, і приніс Себе Самого за нас у дар і жертву Богові на приємні пахощі.</p>
<p>3 А блуд і всяка нечистота і зажерливість нехай навіть і не згадується між вами, як личить святим;</p>
<p>4 також лихослів'я, марнослів'я та непристойні жарти не личать вам, а краще подяка.</p>
<p>5 Бо знайте, що жодний блудник чи нечистий, чи зажерливий, який є ідолослужителем, не має спадщини в Царстві Христа і Бога.</p>
<p>6 Нехай ніхто не зводить вас карними словами, бо за це приходить гнів Божий на синів непокірних, —</p>
<p>7 тож не будьте їхніми спільниками.</p>
<p>8 Бо ви колись були темрявою, а тепер ви світло в Господі; поводьтеся, як діти Світла,</p>
<p>9 бо плід Духа в усякій доброті, справедливості і правді.</p>
<p>10 Досліджуйте, що приємне для Господа.</p>
<p>11 Не беріть участі в неплідних ділах темряви, але краще викривайте їх.</p>
<p>12 Бо навіть соромно говорити про те, що роблять вони таємно.</p>
<p>13 Все, що викривається, стає видимим від світла, бо світло робить все видимим.</p>
<p>14 Тому то і сказано: «Встань, сплячий, і воскресни з мертвих, і Христос освітить тебе!»</p>
<p>15 Тож пильнуйте, як вам треба поводитися — не як немудрі, а як мудрі,</p>
<p>16 використовуючи час, бо дні лукаві.</p>
<p>17 Тому не будьте нерозумні, але пізнавайте, що є воля Господня.</p>
<p>18 І не впивайтесь вином, яке доводить до розпусти, а краще сповнюйтесь Духом,</p>
<p>19 повчаючи самих себе псалмами, і славословленнями, і піснями духовними, співаючи і прославляючи в серцях ваших Господа,</p>
<p>20 дякуючи завжди за все Богові і Отцеві, в ім'я Господа нашого Ісуса Христа,</p>
<p>21 підкоряючись один одному ради пошани до Христа.</p>
<p>22 Жінки коріться чоловікам своїм, як Господеві;</p>
<p>23 бо чоловік є голова жінки, як Христос Голова Церкви, Він же і Спаситель тіла;</p>
<p>24 і як Церква кориться Христові, так і жінки своїм чоловікам у всьому.</p>
<p>25 Чоловіки, любіть жінок своїх, як і Христос полюбив Церкву і віддав Себе за неї,</p>
<p>26 щоб освятити її, очистивши її водною купіллю в слові;</p>
<p>27 щоб поставити її Собі славною Церквою, яка не має плями ні порока, чи чогось подібного, але щоб була свята і непорочна.</p>
<p>28 Так повинні чоловіки любити жінок своїх, як свої тіла: хто любить жінку свою, той любить себе самого.</p>
<p>29 Бо ніхто ніколи не ненавидів тіла свого, а годує і гріє його, як і Христос Церкву,</p>
<p>30 бо ми — члени тіла Його, від тіла Його і від кісток Його.</p>
<p>31 Тому «залишить чоловік батька свого і матір і пристане до жінки своєї, і обоє вони будуть одним тілом».</p>
<p>32 Це велика таємниця, я говорю про Христа і Церкву.</p>
<p>33 Отже, нехай кожен з вас любить жінку свою, як себе самого, а жінка нехай поважає свого чоловіка!</p>
<h4>До ефесян 6</h4>
<p>1 Діти, слухайтесь батьків своїх у Господі, бо то справедливо;</p>
<p>2 «Шануй батька свого і матір.» — це перша заповідь з обітницею,</p>
<p>3 «щоб було тобі добре, і щоб ти був довголітнім на землі!»</p>
<p>4 І ви, батьки, не дратуйте дітей ваших, а виховуйте їх у вченні та настановленні Господнім.</p>
<p>5 Раби, будьте слухняними господарям своїм по плоті зі страхом і пошаною, в простоті серця вашого, як Христу;</p>
<p>6 не працюйте про людське око, як підлесники, а як раби Христові, виконуючи волю Божу від душі;</p>
<p>7 служіть зі щирістю, як Господеві, а не як людям,</p>
<p>8 знаючи, що кожен, хто робить добре, те саме одержить від Господа, чи раб, чи вільний.</p>
<p>9 І ви, господарі, поводьтеся з ними так само, залишивши погрози, знаючи, що і над вами є на небі Господь, Який не дивиться на особи.</p>
<p>10 Накінець, брати мої, зміцнюйтесь в Господі і в могутності сили Його.</p>
<p>11 Зодягніться в повну зброю Божу, щоб ви могли встояти проти хитрощів диявола.</p>
<p>12 Бо наша боротьба не проти плоті і крові, а проти начальства та проти влади, проти правителів темряви світу цього, — проти піднебесних духів злоби.</p>
<p>13 Тому зодягніться у повну зброю Божу, щоб ви могли протистояти в день злий і, все подолавши, встояти.</p>
<p>14 Отже, стійте, підперезавши стегна ваші правдою і зодягнувшись у броню праведності;</p>
<p>15 і взувши ноги ваші в готовність благовістити мир.</p>
<p>16 А понад усе, візьміть щит віри, яким зможете погасити всі вогненні стріли лукавого.</p>
<p>17 І візьміть шолом спасіння, і меч духовний, яким є Слово Боже.</p>
<p>18 Моліться завжди всякою молитвою і благанням у дусі, і пильнуйте для того з всякою витривалістю і молитвою за всіх святих.</p>
<p>19 і за мене, щоб дано було мені слово, щоб я міг сміливо відкривати уста мої і звіщати тайну Євангелія,</p>
<p>20 для якого я є посол у кайданах, щоб я сміливо проповідував, як мені належить говорити.</p>
<p>21 А щоб ви знали також про мене, мої обставини і діла, то про все розповість вам Тихик, улюблений брат і вірний слуга в Господі,</p>
<p>22 котрого я послав до вас для того самого, щоб ви знали про нас, і щоб він утішив серця ваші.</p>
<p>23 Мир братам і любов з вірою від Бога-Отця і Господа Ісуса Христа.</p>
<p>24 Благодать зі всіма, що незмінно люблять нашого Господа Ісуса Христа. Амінь.</p>
</BODY>
</HTML>
