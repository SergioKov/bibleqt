<h2></h2>
<h4>1-е Iвана 1</h4>
<p>1 Про те, що було від початку, що ми чули, що бачили своїми очима, що розглядали і чого торкалися наші руки, про Слово життя, —</p>
<p>2 бо життя з'явилось, і ми бачили, і свідчимо, і звіщаємо вам це вічне життя, яке було в Отця і з'явилось нам.</p>
<p>3 Про те, що ми бачили і чули, звіщаємо вам, щоб і ви мали єднання з нами, а наше єднання з Отцем і Сином Його, Ісусом Христом.</p>
<p>4 І це пишемо вам, щоб радість ваша була повна.</p>
<p>5 А ось благовісти, яке ми чули від Нього і звіщаємо вам: Бог є світло, і немає в Ньому ніякої темряви.</p>
<p>6 Коли ж ми кажемо, що маємо єднання з Ним, а ходимо в темряві, то говоримо неправду і не творимо істини.</p>
<p>7 Коли ж ходимо в світлі, як і Він у світлі, то маємо єднання один з одним, і кров Ісуса Христа, Сина Божого, очищає нас від усякого гріха.</p>
<p>8 Коли ж кажемо, що не маємо гріха, то обманюємо самих себе, і правди немає в нас.</p>
<p>9 Коли ж ми визнаємо гріхи наші, то Він, вірний і праведний, простить нам гріхи наші і очистить нас від усякої неправди.</p>
<p>10 Коли ж кажемо, що ми не згрішили, то робимо Бога неправдомовцем, і слова Його немає в нас.</p>
<h4>1-е Iвана 2</h4>
<p>1 Діточки мої! Це пишу вам, щоб ви не грішили, а коли б хтось згрішив, то ми маємо Заступника перед Отцем, Ісуса Христа, Праведника.</p>
<p>2 Він є умилостивлення за гріхи наші, і не тільки за наші, а і за гріхи всього світу.</p>
<p>3 А що ми пізнали Його, дізнаємося з того, що додержуємось заповідей Його.</p>
<p>4 Той, хто каже: «Я пізнав Його, а не виконує заповідей Його, той неправдомовець і немає в ньому правди.</p>
<p>5 А хто виконує Слово Його, в тому справді любов Божа досконала: з цього пізнаємо, що ми в Ньому.</p>
<p>6 Хто каже, що перебуває в Ньому, той повинен поводитись так, як і Він поводився.</p>
<p>7 Улюблені! Пишу вам не нову заповідь, а заповідь давню, яку ви мали від початку. Заповідь давня це Слово, яке ви чули раніше.</p>
<p>8 Але при тому і нову заповідь пишу вам, що є справді і в Ньому, і у вас: тому що темрява минає, і правдиве світло вже світить.</p>
<p>9 Хто говорить, що він перебуває у світлі, а ненавидить брата свого, той ще в темряві.</p>
<p>10 Хто ж любить брата свого, той перебуває у світлі, і в ньому немає спокуси.</p>
<p>11 А хто ненавидить брата свого, той перебуває в темряві, і ходить в темряві, і не знає, куди йде, бо темрява засліпила йому очі.</p>
<p>12 Пишу вам, діти, бо гріхи вам прощені ради імені Його.</p>
<p>13 Пишу вам, батьки, бо ви пізнали Сущого від початку. Пишу вам, юнаки, бо ви перемогли лукавого.</p>
<p>14 Я написав вам, діти, бо ви пізнали Отця. Я написав вам, батьки, бо ви пізнали Безначального. Я написав вам, юнаки, бо ви сильні, і Слово Боже перебуває у вас, і ви перемогли лукавого.</p>
<p>15 Не любіть світу ні того, що в світі: хто любить світ, в тому немає любові Отчої.</p>
<p>16 Бо все, що в світі: похіть плоті, похіть очей, гордість життєва, не є від отця, а від світу.</p>
<p>17 І світ минає, і похіть його, а той, хто виконує волю Божу, перебуває повік.</p>
<p>18 Діти, остання година! І як ви чули, що антихрист має прийти, а тепер появилося багато антихристів, то ми і пізнаємо з того, що остання година настала.</p>
<p>19 Вони вийшли від нас, але вони не були наші, бо якби вони були наші, то залишалися б з нами, але вони вийшли і через те виявилось, що не всі наші.</p>
<p>20 Ви ж маєте помазання від Святого і знаєте все.</p>
<p>21 Я написав вам не тому, що ви не знаєте істини, а тому, що ви знаєте її, і що всяка неправда не від істини.</p>
<p>22 Хто неправдомовець, як не той, хто заперечує, що Ісус є Христос? Це антихрист, що відрікається Отця і Сина.</p>
<p>23 Кожен, хто відрікається Сина, не має і Отця; хто ж визнає Сина, має і Отця.</p>
<p>24 Отже, що ви чули від початку, нехай перебуває у вас; якщо перебуватиме у вас те, що ви чули від початку, то і ви перебуватимете в Сині і в Отці.</p>
<p>25 Обітниця, яку Він дав нам, є життя вічне.</p>
<p>26 Це написав я вам про тих, які вводять вас в оману.</p>
<p>27 А те помазання, яке ви одержали від Нього, перебуває у вас, і ви не маєте потреби, щоб хтось навчав вас. І так як Його помазання навчає вас усьому, і воно істинне і не обманне, то як воно навчило вас, то й перебувайте в Ньому.</p>
<p>28 Отже, дітоньки, перебувайте в Ньому, щоб, коли Він явиться, ми мали дерзання і не осоромились перед Ним у час Його пришестя.</p>
<p>29 Коли ви знаєте, що Він праведник, то знайте і те, що кожен, хто творить правду, народився від Нього.</p>
<h4>1-е Iвана 3</h4>
<p>1 Дивіться, яку любов дав нам Отець, щоб ми дітьми Божими звалися, і ними ми є; світ не знає нас тому, що не пізнав Його.</p>
<p>2 Улюблені! Ми тепер діти Божі, але ще не відкрилося, що ми будемо; знаємо тільки, що коли Він з'явиться, то будемо подібні до Нього, бо побачимо Його, як Він є.</p>
<p>3 І кожний, хто має цю надію на Нього, очищає себе, як і Він чистий.</p>
<p>4 Усякий, хто чинить гріх, чинить і беззаконня, бо гріх є беззаконня.</p>
<p>5 І ви знаєте, що Він явився для того, щоб узяти гріхи наші, і що в Ньому немає гріха.</p>
<p>6 Кожний, хто перебуває в Ньому, не грішить; усякий, хто грішить, не бачив Його і не пізнав Його.</p>
<p>7 Діти, нехай ніхто не вводить вас в оману; хто творить правду, той праведний, як і Він праведний.</p>
<p>8 Хто ж чинить гріх, той від диявола, бо диявол грішить від початку. Тому і явився Син Божий, щоб зруйнувати діла диявола.</p>
<p>9 Кожний народжений від Бога, не чинить гріха, тому що насіння Його перебуває в ньому, і він не може грішити, бо народжений від Бога.</p>
<p>10 Діти Божі і діти диявола пізнаються так: кожен, хто не творить правди, не є від Бога, так як і той, хто не любить брата свого.</p>
<p>11 Бо таке є благовіствування, яке ви чули від початку: щоб ми любили один одного,</p>
<p>12 але не так, як Каїн, котрий був від лукавого і вбив брата свого. А за що вбив його? За те, що діла його були злі, а діла брата його праведні.</p>
<p>13 Не дивуйтесь, брати мої, якщо світ ненавидить вас.</p>
<p>14 Ми знаємо, що ми перейшли від смерті в життя, бо любимо братів. Той, хто не любить брата, перебуває в смерті.</p>
<p>15 Усякий, хто ненавидить брата свого, є людиновбивця; а ви знаєте, що ніякий людиновбивця не має життя вічного, в ньому перебуваючого.</p>
<p>16 Любов пізнали ми в тому, що Христос поклав душу Свою за нас. І ми повинні класти душі свої за братів!</p>
<p>17 А хто має достатки в світі, але коли бачить брата свого в нужді і зачиняє серце своє перед ним, то як може перебувати в такому любов Божа?</p>
<p>18 Діти мої, будемо любити не словами чи язиком, а ділом та правдою.</p>
<p>19 І з цього пізнаємо, що ми від істини, і так заспокоюємо перед Ним серця наші,</p>
<p>20 бо якщо серце наше засуджує нас, то тим більше Бог, бо Бог більший, ніж серце наше, і знає все.</p>
<p>21 Улюблені! Якщо наше серце не осуджує нас, то ми маємо дерзання до Бога.</p>
<p>22 І чого тільки попросимо, одержуємо від Нього, бо додержуємося заповідей Його і робимо угодне для Нього.</p>
<p>23 А заповідь Його та, щоб ми вірували в ім'я Сина Його, Ісуса Христа, і любили один одного, як Він заповів нам.</p>
<p>24 І хто виконує заповіді Його, той перебуває в Ньому, і Він у тому. А що Він перебуває в нас: пізнаємо по Духу, Який Він дав нам.</p>
<h4>1-е Iвана 4</h4>
<p>1 Улюблені, не всякому духові вірте, а випробовуйте духів, чи від Бога вони, бо багато лжепророків з'явилося у світі.</p>
<p>2 Духа Божого пізнавайте так: всякий дух, котрий визнає, що Ісус Христос прийшов у тілі, є від Бога;</p>
<p>3 а всякий дух, котрий не визнає, що Ісус Христос прийшов у тілі, не є від Бога. Це дух антихриста, про якого ви чули, що він прийде, і тепер уже є в світі.</p>
<p>4 Діти, ви від Бога, і ви перемогли їх, бо Той, Хто у вас, більший за того, хто у світі.</p>
<p>5 Вони від світу, тому і говорять як у світі, і світ слухає їх.</p>
<p>6 Ми ж від Бога; той, хто знає Бога, слухає нас; хто не від Бога — не слухає нас. З цього пізнаємо Духа істини та духа омани.</p>
<p>7 Улюблені, будемо любити один одного, бо любов від Бога; і кожен, хто любить, народився від Бога і знає Бога.</p>
<p>8 Хто не любить, той не пізнав Бога, бо Бог є любов.</p>
<p>9 Любов Божа до нас відкрилась у тому, що Бог послав Свого Сина Єдинородженого у світ, щоб ми жили через Нього.</p>
<p>10 В тому любов, що не ми полюбили Бога, а Він полюбив нас і послав Сина Свого на умилостивлення за гріхи наші.</p>
<p>11 Улюблені, якщо Бог так полюбив нас, то і ми повинні любити один одного.</p>
<p>12 Бога ніхто ніколи не бачив. Якщо ми любимо один одного, то Бог перебуває в нас, і Його любов у нас є досконала.</p>
<p>13 Що ми перебуваємо в Ньому, а Він у нас, пізнаємо з того, що Він дав нам від Духа Свого.</p>
<p>14 І ми бачили і свідчимо, що Отець послав Сина, Спасителем світу.</p>
<p>15 Хто визнає, що Ісус є Син Божий, то Бог перебуває в тому, і він у Бозі.</p>
<p>16 І ми пізнали і увірували в любов, яку Бог має до нас. Бог є любов. І хто перебуває в любові, той перебуває в Бозі, і Бог у ньому.</p>
<p>17 Любов досягає в нас такої довершеності, що ми маємо дерзання в день суду, бо робимо в цьому світі, як Він.</p>
<p>18 У любові немає страху. Досконала любов проганяє страх, бо страх має муку, а той, хто боїться, недосконалий в любові.</p>
<p>19 Ми любимо Його, бо Він раніше полюбив нас.</p>
<p>20 Якщо хто каже: «Я люблю Бога», а брата свого ненавидить, той говорить неправду. Бо хто не любить брата свого, якого бачить, як може любити Бога, Котрого не бачить?</p>
<p>21 І ми маємо від Нього таку заповідь, щоб той, хто любить Бога, любив і брата свого.</p>
<h4>1-е Iвана 5</h4>
<p>1 Кожен, хто вірує, що Ісус є Христос, народився від Бога; і кожен, хто любить Того, Хто народив, любить і Того, Хто народився від Нього.</p>
<p>2 Що ми любимо дітей Божих, пізнаємо з того, коли любимо Бога і виконуємо заповіді Його.</p>
<p>3 Бо любов до Бога, щоб ми дотримувались Його заповідей; а заповіді Його не тяжкі.</p>
<p>4 Бо кожен, народжений від Бога, переміг світ; і ця перемога, що перемогла світ — віра наша.</p>
<p>5 А хто перемагає світ, як не той, хто вірує, що Ісус є Син Божий?</p>
<p>6 Це Той, що прийшов водою і кров'ю, — Ісус Христос; і не водою тільки, а водою і кров'ю. І Дух свідчить, бо Дух є істина.</p>
<p>7 Бо троє свідчать на небі: Отець, Слово і Дух Святий; і Ці троє — одно.</p>
<p>8 І троє свідчать на землі: дух, вода і кров; і ці троє — про єдине.</p>
<p>9 Якщо ми приймаємо свідчення людське, свідчення Боже більше, бо це є Боже свідчення, яким Він свідчив про Сина Свого.</p>
<p>10 Хто вірує в Сина Божого, має свідчення в собі самому, а хто не вірує Богові, той робить Його неправдомовцем, бо не вірує в свідчення, яким Бог свідчив про Сина Свого.</p>
<p>11 Свідчення це полягає в тому, що Бог дав нам життя вічне, і це життя в Сині Його.</p>
<p>12 Хто має Сина, той має життя хто не має Сина Божого, не має життя.</p>
<p>13 Це написав я вам, віруючим в ім'я Сина Божого, щоб ви знали, що ви, віруючи в Сина Божого, маєте життя вічне!</p>
<p>14 І ось яке дерзання ми маємо до Нього, якщо чогось просимо згідно волі Його, то Він слухає нас.</p>
<p>15 А коли ми знаємо, що Він слухає нас у всьому, чого б ми не просили, знаємо й те, що, чого просимо, одержуємо від Нього.</p>
<p>16 Коли хто бачить брата свого, котрий грішить гріхом не на смерть, то нехай молиться, і Бог дасть йому життя, тому що грішить не на смерть. Бо є гріх на смерть: не про цей кажу, щоб він молився.</p>
<p>17 Всяка неправда є гріх, але є гріх, не на смерть.</p>
<p>18 Ми знаємо, що всякий народжений від Бога, не грішить, бо народжений від Бога береже себе, і лукавий не торкається його.</p>
<p>19 Ми знаєм, що ми від Бога, і що весь світ лежить у злі.</p>
<p>20 Ми знаємо, що Син Божий прийшов і дав нам світло і розум щоб ми пізнали Бога істинного, і щоб були в істинному Сині Його Ісусі Христі. Цей є істинний Бог і життя вічне.</p>
<p>21 Діти, бережіть себе від ідолів. Амінь.</p>
</BODY>
</HTML>
