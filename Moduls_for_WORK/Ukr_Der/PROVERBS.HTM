<h2></h2>
<h4>Приповiстi 1</h4>
<p>1 Притчі Соломона, сина Давида, царя Ізраїля;</p>
<p>2 щоб пізнати мудрість і наставлення, та зрозуміти слова розуму, —</p>
<p>3 щоб отримати наставлення в мудрості, в справедливості, в розсудливості і в правосудді;</p>
<p>4 щоб подати розважливість простим; розуміння і обачність юнакам.</p>
<p>5 Мудрий послухає і помудріщає; а розумний знайде мудрі поради;</p>
<p>6 щоб зрозуміти всяку притчу, і загадкові вислови; слова мудрих і загадки їх.</p>
<p>7 Страх Господній — початок мудрості, безумні нехтують мудрістю і навчанням.</p>
<p>8 Сину мій, слухай наставлення батька твого, і не відкидай заповіту матері твоєї;</p>
<p>9 бо вони — гарний вінок для голови твоєї, і оздоба на шию твою.</p>
<p>10 Сину мій, коли будуть спокушати грішники, — не згоджуйся.</p>
<p>11 Якщо вони скажуть: «Ходи з нами, засядемо, щоб вбити; притаїмося на невинного без причини;</p>
<p>12 проковтнемо його живцем, мов безодня; ціком, як того, що йде в могилу;</p>
<p>13 і ми знайдемо всякого дорогоцінного майна; та наповнимо доми наші здобиччю;</p>
<p>14 поклади з нами долю твою; нехай буде в нас спільне багатство»,</p>
<p>15 сину мій, не ходи ти дорогою з ними; зупини ногу твою від стежки їх;</p>
<p>16 бо їх ноги біжать до злого, і спішать, щоб кров проливати.</p>
<p>17 Тож даремно розставляють сіть на очах всякої птиці.</p>
<p>18 І вони роблять засаду для самогубства, і підстерігають душу свою.</p>
<p>19 Такі дороги всіх лакомих на чуже добро; воно відбирає життя тим, хто володіє ним.</p>
<p>20 Мудрість кличе на вулицях; піднімає голос свій на майданах;</p>
<p>21 вона проповідує на головних місцях зборищ; в воротах міських; в містах промовляє слова свої:</p>
<p>22 «Доки ви, неуки, будете любити неуцтво; а зневажники насолоджуватись у вашому зневаженні; і нерозумні зневажати знання?</p>
<p>23 Наверніться до картання мого: Ось, я виллю на вас духа мого; звіщу вам слова мої.</p>
<p>24 Бо я кликала, а ви не слухали; я простягала руку мою, і ніхто не звертав уваги.</p>
<p>25 Ви знехтували всі поради мої, і не приймали докорів моїх;</p>
<p>26 за те, я посміюся над вашим нещастям; буду потішатися, коли найде страх на вас;</p>
<p>27 коли страх ваш найде, як спустошення; і знищення ваше найде, як вихор; коли лихо та страждання прийдуть на вас.</p>
<p>28 Тоді будуть кликати до мене, та я не відізвуся; будуть в досвітку шукати мене, і не знайдуть мене;</p>
<p>29 за те, що зневажили знання, і не вибрали страху Господнього;</p>
<p>30 не схотіли поради моєї; зневажили всі докори мої.</p>
<p>31 За те будуть вони споживати з плодів вчинків доріг своїх, і насичуватися від видумок своїх.</p>
<p>32 Бо відступництво неуків вб'є їх, а достаток нерозумних, зруйнує їх.</p>
<p>33 Але хто слухає мене, буде жити безпечно, і буде спокійний від страху перед злом».</p>
<h4>Приповiстi 2</h4>
<p>1 Сину мій, якщо ти приймеш слова мої, і заховаєш при собі заповіді мої;</p>
<p>2 так, що прихилиш вухо твоє до мудрості; звернеш серце твоє до розуміння;</p>
<p>3 коли будеш кликати знання і піднесеш голос твій до розуму;</p>
<p>4 коли будеш шукати його, як срібла, і розшукувати його, як скарбу;</p>
<p>5 тоді зрозумієш страх Господній, і знайдеш пізнання Бога.</p>
<p>6 Бо Бог дає мудрість; бо з вуст Його виходять знання і розум.</p>
<p>7 Він зберігає для праведних спасіння; Він — щит для тих, що ходять в невинності.</p>
<p>8 Він стереже стежки правди; і береже дорогу святих Своїх.</p>
<p>9 Тоді ти зрозумієш справедливість, і присуд, і праведність; всяку добру стежку.</p>
<p>10 Коли мудрість ввійде в серце твоє, і знання буде приємне душі твоїй;</p>
<p>11 тоді розважність буде берегти тебе, і розум буде охороняти тебе;</p>
<p>12 щоб рятувати тебе від дороги злого, від чоловіка, котрий говорить зрадливо;</p>
<p>13 що залишив дорогу правдиву, і ходить дорогою темряви;</p>
<p>14 що радіє в ділах злих, і любується примхами нечестивого;</p>
<p>15 котрих стежки криві, і вони зрадливі в дорогах своїх.</p>
<p>16 Щоб рятувати тебе від жінки чужої, жінки другого, котра лестить словами своїми;</p>
<p>17 котра лишила друга молодості своєї, забула закон Божий.</p>
<p>18 Бо дім її веде до смерті, і стежки її до мерців.</p>
<p>19 Ніхто, хто заходить до неї, не вертається, і не вступає на дорогу життя.</p>
<p>20 Тож, ходи дорогою добрих, і держись стежок праведних.</p>
<p>21 Бо праведні будуть жити на землі; і досконалі залишаться на ній.</p>
<p>22 А нечестиві будуть винищені з землі, і віроломні будуть викорінені з неї.</p>
<h4>Приповiстi 3</h4>
<p>1 Сину мій, не забувай наставлений мого, і зберігай в серці заповіді мої;</p>
<p>2 бо довготу днів, і років життя, і спокій вони додадуть тобі.</p>
<p>3 Нехай милість і правда не залишають тебе; нав'яжи їх на шиї твоїй; напиши їх на таблиці серця твого;</p>
<p>4 і знайдеш милість і розуміння в очах Бога і людей.</p>
<p>5 Надійся на Господа всім серцем твоїм; і не покладайся на власний розум.</p>
<p>6 На всіх дорогах твоїх пізнавай Його, і Він вирівняє стежки твої.</p>
<p>7 Не будь мудрим в очах твоїх; бійся Господа, та ухиляйся від злого.</p>
<p>8 Це буде здоров'ям для тіла твого і мозком для кісток твоїх.</p>
<p>9 Шануй Господа від майна твого і первоплодів з усіх прибутків твоїх;</p>
<p>10 і будуть наповнені комори твої достатком, і чавила твої будуть переливатися вином молодим.</p>
<p>11 Сину мій, не зневажай карання Господнього, і не вважай за тягар картання Його;</p>
<p>12 бо кого Господь любить, того і картає; і відноситься доброзичливо, як батько до сина свого.</p>
<p>13 Блаженний чоловік, котрий знайшов мудрість, і чоловік, котрий придбав розум.</p>
<p>14 Бо надбання цього є ліпше, як надбання срібла, і користі з того більше, як з золота.</p>
<p>15 Вона дорогоцінніша від перлів; і ніщо з побажанного тобою не зрівняється з нею.</p>
<p>16 Довгота днів в неї в правій руці, багатство і слава в лівій.</p>
<p>17 Дороги її — дороги приємні, і всі стежки її — мирні.</p>
<p>18 Вона — дерево життя для тих, хто володіє нею; і блаженний, хто зберігає її.</p>
<p>19 Господь мудрістю заснував землю; і розумом утвердив небеса.</p>
<p>20 Його знанням розкрились безодні, і хмари кроплять росою.</p>
<p>21 Сину мій, нехай це не відходить від очей твоїх; зберігай глибину мудрості і розсудливості;</p>
<p>22 і вони будуть життям для душі твоєї, і прикрасою шиї твоєї.</p>
<p>23 Тоді будеш безпечно ходити дорогою твоєю, і нога твоя не спотикнеться.</p>
<p>24 Коли лягатимеш, не будеш боятися; ти ляжеш і заснеш, і сон твій буде солодкий.</p>
<p>25 Не злякаєшся раптового страху, ні спустошення нечестивого, коли воно прийде.</p>
<p>26 Бо Господь буде опора твоя, і збереже ногу твою від зловлення.</p>
<p>27 Не відмовляй добра нужденному, коли рука твоя в силі вчинити це.</p>
<p>28 Не скажи ближньому твоєму: «Йди, і прийди знов, і завтра я дам тобі», коли маєш при собі.</p>
<p>29 Не замишляй злого на ближнього твого, коли він безпечно живе при тобі.</p>
<p>30 Не сварися з чоловіком без причини, якщо він не заподіяв зла тобі.</p>
<p>31 Не заздри гнобителеві, і не вибирай ні однієї з доріг його.</p>
<p>32 Бо розбещений є огидою для Господа, а з праведними Він в спільності.</p>
<p>33 Прокляття Господнє на домі нечестивого; але благословляє Він оселю праведного.</p>
<p>34 Справді, Він зневажає насмішників, але дає благодать смиренним.</p>
<p>35 Мудрі успадкують славу; а безумних покриє ганьба.</p>
<h4>Приповiстi 4</h4>
<p>1 Слухайте, діти, наставлення батька; і дбайте, щоб навчитися розуму.</p>
<p>2 Бо я даю вам добре навчання; не залишайте закону мого.</p>
<p>3 Бо я був сином батька мого і милим в очах матері моєї.</p>
<p>4 Він навчав мене також і говорив мені: «Нехай серце твоє тримає слова мої; бережи заповіді і живи.</p>
<p>5 Набувай мудрості, набувай розуму; не забувай, і не відхиляйся від слів уст моїх.</p>
<p>6 Не залишай її, і вона буде берегти тебе; люби її, і вона буде охороняти тебе.</p>
<p>7 Головне — мудрість; набувай мудрості; всім набутком твоїм набувай розум.</p>
<p>8 Високо ціни її, і вона підвищить тебе; вона пошанує тебе, якщо ти пригорнешся до неї.</p>
<p>9 Вона увінчає голову твою прекрасним вінцем; і корону слави придбає тобі».</p>
<p>10 Слухай, сину мій, і прийми сказане мною; і примножаться тобі літа життя твого.</p>
<p>11 Я навчаю тебе дороги мудрості; я веду тебе стежками правими.</p>
<p>12 Коли ти підеш, не буде тісно нозі твоїй; і коли побіжиш, — не спотикнешся.</p>
<p>13 Міцно тримайся наставлення, - не залишай; бережи його, бо воно - життя твоє.</p>
<p>14 Не вступай на стежку нечестивого, і не ходи дорогою злого.</p>
<p>15 Залиши її, не ходи нею, уникай її, і минай її.</p>
<p>16 Бо вони не заснуть, якщо не вчинять зла; пропаде сон їх, якщо вони не доведуть кого до упадку.</p>
<p>17 Бо вони їдять хліб беззаконня, і п'ють вино насилля.</p>
<p>18 Але стежка праведного, як ясне світло, яке все більше і більше ясніє аж до повного дня.</p>
<p>19 Дорога ж нечестивого, як темрява; вони не знають об що спіткнуться.</p>
<p>20 Сину мій, зважай на слова мої, і прихили вухо твоє до того, що я говорю.</p>
<p>21 Нехай не зникнуть з очей твоїх; заховай їх в середині серця твого,</p>
<p>22 бо вони — життя для тих, хто знайшов їх, і здоров'я для всього тіла їх.</p>
<p>23 Більше всього того, що бережеш,бережи серце твоє, бо з нього джерела життя.</p>
<p>24 Відкидай від себе фальшивість уст; і зрадливість язика відкидай від себе.</p>
<p>25 Нехай очі твої дивляться просто; і нехай повіки твої дивляться просто перед тобою.</p>
<p>26 Обдумуй стежку ногам твоїм; і нехай всі дороги твої будуть певні.</p>
<p>27 Не звертай ні праворуч, ні ліворуч; віддаляй ногу твою від зла.</p>
<h4>Приповiстi 5</h4>
<p>1 Сину мій, вважай на мудрість мою, і нахили ухо твоє до розуму мого;</p>
<p>2 щоб ти мав розсудливість і уста твої берегли знання.</p>
<p>3 Бо з вуст чужої жінки витікають солодощі; і масніші від оливи слова її.</p>
<p>4 Але наслідки її гіркі, як полин; гострі, як меч двосічний.</p>
<p>5 Ноги її простують до смерті; кроки її скеровані до пекла.</p>
<p>6 Якби ти захотів простежити стежку життя її, — дороги її непевні; не можна пізнати їх.</p>
<p>7 Тому, слухайте мене, діти, і не відхиляйтеся від слів уст моїх.</p>
<p>8 Віддали дорогу твою далеко від неї; і не ходи близько дверей дому її;</p>
<p>9 щоб не віддав ти честі своєї іншому і літ твоїх жорстокому.</p>
<p>10 Щоб чужі не насичувалися здоров'ям твоїм; і трудами твоїми в домі чужому.</p>
<p>11 І ти будеш стогнати наприкінці, як тіло твоє і сили твої змарніють.</p>
<p>12 І скажеш: «Чому я ненавидів напучування, і серце моє зневажало докором?</p>
<p>13 І не слухав голосу вчителів; не нахиляв вуха мого до того, хто наставляв мене?</p>
<p>14 Я був в усякому злі серед народного збору і громади!»</p>
<p>15 Пий воду з твого власного водозбору, і текучу з твого власного джерела.</p>
<p>16 Нехай джерела твої не розливаються навкруги, і потоки вод твоїх по вулицях.</p>
<p>17 Нехай вони належать тобі одному, а не чужим з тобою.</p>
<p>18 Нехай твоє джерело буде благословенне, і радій дружиною молодості твоєї.</p>
<p>19 Мов ланею любою, і сарною милою; лоно нехай задовольняє тебе повсякчас, насолоджуйся завжди любов'ю її.</p>
<p>20 Навіщо тобі, сину мій, захоплюватися чужою жінкою, і пригортатися до грудей чужої?</p>
<p>21 Бо дороги чоловіка перед очима Господа; Він обдумує всі стежки його.</p>
<p>22 Власні беззаконня нечестивого зловлять його; і в путах гріха свого він ув'язнений буде.</p>
<p>23 Він вмре без наставлення; і в великім безумстві своїм буде блукати.</p>
<h4>Приповiстi 6</h4>
<p>1 Сину мій, коли ти поручився за ближнього твого, і дав руку твою за другого,</p>
<p>2 ти попався в сітку словами уст твоїх; ти спіймався словами уст твоїх.</p>
<p>3 Вчини так, сину мій, і рятуй себе, бо ти попався в руки ближнього твого; йди і поспішай, і домагайся в ближнього твого.</p>
<p>4 Не давай сну очам твоїм, ні задрімати повікам твоїм.</p>
<p>5 Рятуйся, як сарна з руки; як пташка з руки птахолова.</p>
<p>6 Піди до мурашки, лінивий, розглянь дороги її, і будь мудрим.</p>
<p>7 Вона не має керівника, ні наглядача, ні зверхника;</p>
<p>8 вона заготовляє влітку хліб свій; збирає в жнива харч свій.</p>
<p>9 Доки будеш ти спати, лінивий? Коли встанеш від сну твого?</p>
<p>10 Недовго поспиш, недовго подрімаєш, недовго полежиш, склавши руки;</p>
<p>11 і бідність твоя прийде, як мандрівник; і нужда, як озброєний чоловік.</p>
<p>12 Людина нікчемна, людина брехлива, ходить з лукавими устами.</p>
<p>13 Він моргає очима своїми, говорить ногами своїми, показує пальцями своїми;</p>
<p>14 підступність в серці його; він вигадує зло постійно, розсіває розбрат.</p>
<p>15 Тому, раптово прийде нещастя його; зненацька буде розбитий, і не буде зцілення.</p>
<p>16 Цих шість ненавидить Господь; навіть сім — є мерзота перед Ним:</p>
<p>17 очі горді, язик брехливий і руки, що проливають кров невинну;</p>
<p>18 серце, що кує лихі задуми; ноги, що біжать до зла швидко;</p>
<p>19 фальшивий свідок, що роздмухує брехню; і той, що розсіває розбрат між братами.</p>
<p>20 Сину мій, зберігай заповіді батька твого, і не забувай повчання матері твоєї.</p>
<p>21 Нав'яжи їх назавжди на серці твоїм, і зав'яжи їх навколо шиї твоєї.</p>
<p>22 Коли ти підеш, вони будуть вказувати дорогу тобі; коли будеш спати, — будуть берегти тебе; коли ти пробудишся, — будуть розмовляти з тобою.</p>
<p>23 Бо заповідь є світильник, а закон — світло; повчальні докори — дорога життя.</p>
<p>24 Щоб берегти тебе від злої жінки, від облесливого язика чужої.</p>
<p>25 Не пожадай вроди її в серці твоїм; нехай не зваблює тебе повіками своїми.</p>
<p>26 Бо через розпусну жінку убожіють до кусня хліба; а перелюбниця вловлює багатоцінну душу.</p>
<p>27 Чи ж може чоловік набрати вогню в пазуху свою, щоб не згоріла одежа його?</p>
<p>28 Чи може хто ходити по розпаленому вугіллі, щоб не попекти ніг своїх?</p>
<p>29 Так буває з тим, хто ходить до жінки ближнього свого; хто тільки доторкнеться до неї, не залишиться без покарання.</p>
<p>30 Не зневажають злодія, якщо він вкраде щось, щоб наситити себе, коли він голодний.</p>
<p>31 Але якщо він спіймається, то мусить повернути всемеро; мусить віддати все, що має в домі своєму.</p>
<p>32 Хто ж чинить перелюб з жінкою, тому бракує розуму; він губить душу свою.</p>
<p>33 Побоїв та сорому набереться він; і докір його не зітреться.</p>
<p>34 Бо ревність — лютість чоловіка; і не милує він в день помсти.</p>
<p>35 Він ніякого викупу не прийме; не задовольниться, скільки б ти не збільшував дарів.</p>
<h4>Приповiстi 7</h4>
<p>1 Сину мій, зберігай слова мої, і заховай у собі заповіді мої.</p>
<p>2 Зберігай заповіді мої і живи; і закон мій, як зіницю ока твого.</p>
<p>3 Нав'язуй їх на пальцях твоїх, і напиши на таблицях серця твого.</p>
<p>4 Скажи мудрості: «Ти сестра моя», а розум назви братом;</p>
<p>5 щоб вони остерігали тебе від чужої жінки; від сторонньої, котра лестить словами своїми.</p>
<p>6 Бо біля вікна дому мого я виглядав через грати,</p>
<p>7 і приглядався до безумних; і зауважив між молодими юнака нерозумного.</p>
<p>8 Як переходив вулицю на розі, і простував дорогою до дому її;</p>
<p>9 смерком, ввечері, в темряві ночі;</p>
<p>10 і ось, там зустріла його жінка в одежі блудниці, з хитрим серцем.</p>
<p>11 Щебетлива і невгамовна; ноги її не бувають в домі її.</p>
<p>12 То надворі, то на вулицях; чатує на кожному розі.</p>
<p>13 Вона схопила його, поцілувала, і з безсоромним лицем каже йому:</p>
<p>14 «В мене мирна жертва; сьогодні я сповнила обітниці мої.</p>
<p>15 Тому я вийшла зустріти тебе; пильно пошукати лиця твого, і я знайшла тебе.</p>
<p>16 Я прикрасила постіль мою накриттям з тканин вишиваних, з кращого полотна єгипетського.</p>
<p>17 Я запашила постіль мою миррою, алоєм і цинамоном.</p>
<p>18 Ходи, будемо впиватися любощами аж до ранку; будемо втішатися любов'ю!</p>
<p>19 Бо чоловіка нема вдома; він поїхав у подорож.</p>
<p>20 Він узяв сакву срібла з собою; вернеться додому призначеного дня».</p>
<p>21 Своїми ласкавими словами звабила його; облесливістю уст своїх заволоділа ним.</p>
<p>22 Він відразу пішов за нею, як віл іде на забиття; або як нерозумний олень в западню.</p>
<p>23 Поки стріла не проб'є легенів його; як птах поспішає в сіті, і не знає, що це на погибель життя його.</p>
<p>24 Слухайте ж мене, діти мої, і зважайте на слова уст моїх.</p>
<p>25 Нехай серце твоє не відхиляється на шляхи її; не блукай стежками її.</p>
<p>26 Бо вона багатьох покинула зраненими; і багатьох сильних убила вона.</p>
<p>27 Дім її — дорога до пекла; яка сходить в палати смерті.</p>
<h4>Приповiстi 8</h4>
<p>1 Чи мудрість не кличе? Чи розум не подає голосу свого?</p>
<p>2 Вона стає на підвищених місцях, при дорогах, та на роздоріжжях.</p>
<p>3 Вона кричить в воротах, при вході в місто; при вході в двері:</p>
<p>4 «До вас, люди, кличу я; і голос мій до синів людських!</p>
<p>5 О, ви, нерозумні, зрозумійте розсудливість; а ви, безглузді, будьте мудрі серцями!</p>
<p>6 Слухайте, бо я буду говорити важливе; а відкривання уст моїх — правда.</p>
<p>7 Бо уста мої будуть говорити істину; а нечесність — мерзота устам моїм.</p>
<p>8 Всі слова уст моїх справедливі; нема в них ні підступності, ні лукавства.</p>
<p>9 Вони ясні для тих, хто розуміє; і вірні для тих, хто набув знання.</p>
<p>10 Прийміть наставлення моє, а не срібло; і знання радісніше, аніж добірне золото.</p>
<p>11 Бо мудрість ліпша за перли; і все, що гідне бажання, не зрівняється з нею.</p>
<p>12 Я, мудрість, живу разом з розумом, і шукаю розважливого знання.</p>
<p>13 Страх Господній — ненавидіти зло; гордість, і зарозумілість, і зла шлях, і лукаві уста ненависні для мене.</p>
<p>14 В мене порада і здорова мудрість; я — розум; в мені сила.</p>
<p>15 Мною царі царюють, і князі встановляють правосуддя.</p>
<p>16 Мною правителі управляють, і вельможі, та всі судді землі.</p>
<p>17 Я люблю тих, хто мене любить; і хто шукає мене, той знайде мене.</p>
<p>18 Багатство і слава в мене; тривале багатство і справедливість.</p>
<p>19 Плоди мої ліпші від золота, від добірного золота; і прибуток від мене більше, ніж від добірного срібла.</p>
<p>20 Я іду дорогою праведності, стежками розсудливості;</p>
<p>21 щоб дати багатство в спадщину для тих, що люблять мене, і я наповнюю скарбниці їх.</p>
<p>22 Господь мав мене напочатку дороги Своєї; перед ділами Своїми здавна.</p>
<p>23 Я була встановлена від вічності, від початку, раніше заснування землі.</p>
<p>24 Я народилась, коли ще не було безодень; коли ще джерела не дзюрчали водою.</p>
<p>25 Перше, як гори постали; перше, ніж пагірки виникли, я народилась;</p>
<p>26 коли Він ще не створив ні землі, ні рівнин, ні початкових пилинок всесвіту;</p>
<p>27 коли Він готував небеса, я була там; коли Він окреслював межі на поверхні безодні;</p>
<p>28 коли встановлював хмари вгорі; коли зміцнював джерела безодні;</p>
<p>29 коли Він поклав морю Свій закон, щоб води не переступали повеління Його; коли Він закладав підвалини землі; —</p>
<p>30 тоді я була при Нім будівничою; я була щодня радістю, звеселяючись завжди перед Ним;</p>
<p>31 звеселяючись на земному крузі Його, радість моя була з синами людськими.</p>
<p>32 Тому-то, слухайте мене, діти, бо блаженні ті, хто зберігає шляхи мої.</p>
<p>33 Слухайте наставлення, і будьте мудрі, і не відступайте.</p>
<p>34 Благословенний чоловік, котрий слухає мене; пильнує щодня в воротах моїх; стоїть на сторожі при дверях моїх.</p>
<p>35 Бо хто знаходить мене, знаходить життя; і одержить благословіння від Господа.</p>
<p>36 Але хто грішить проти мене, грабує душу свою; всі, хто ненавидить мене, — полюбили смерть».</p>
<h4>Приповiстi 9</h4>
<p>1 Премудрість збудувала собі дім; витесала сім стовпів його;</p>
<p>2 заколола воли свої; змішала вино своє; приготувала столи свої;</p>
<p>3 вона послала служниць своїх; вона кличе з висот міських:</p>
<p>4 «Хто простодушний — завертай сюди»; а вбогому на розум, говорить:</p>
<p>5 «Приходьте, їжте хліб мій, і пийте вино, яке я змішала!</p>
<p>6 Залишіть безумство і живіть; і ходіть дорогою розуміння!</p>
<p>7 Хто повчає насмішника, той набирається сорому; а хто докоряє нечестивого, себе безчестить.</p>
<p>8 Не докоряй насмішника, щоб він не зненавидів тебе; докоряй мудрого, і він полюбить тебе.</p>
<p>9 Дай наставлення мудрому, і він стане ще мудрішим; навчай праведного, і він буде зростати в навчанні.</p>
<p>10 Початок премудрості — страх Господній; а пізнання Святого — розум.</p>
<p>11 Бо мною дні твої примножаться; і літа життя твого прибавляться.</p>
<p>12 Коли ти будеш мудрий, то будеш мудрий для себе; коли ж ти насмішник, то ти один постраждаєш».</p>
<p>13 Жінка безглузда — галаслива; нерозумна, і нічого не знає.</p>
<p>14 Бо вона сідає при дверях дому свого, на підвищеннях в місті,</p>
<p>15 щоб кликати тих, хто йде просто дорогою своєю:</p>
<p>16 «Хто бідний на розум, нехай завертає сюди», а кому недостає розуму, вона каже йому:</p>
<p>17 «Вкрадена вода солодша, і хліб утаєний смачніший».</p>
<p>18 І він не знає, що там мерці; а запрошені нею — в пекельній глибині.</p>
<h4>Приповiстi 10</h4>
<p>1 Мудрий син радує батька; але нерозумний син — смуток для неньки його.</p>
<p>2 Скарби, неправдою набуті, не дають користі; але справедливість — визволяє від смерті.</p>
<p>3 Господь не дасть душі праведного терпіти голод; але зажерливість нечестивого відкине.</p>
<p>4 Рука ледача робить тебе бідним; але рука старанна збагачує.</p>
<p>5 Хто збирає влітку — мудрий син; але хто спить в жнива, той син безпутний.</p>
<p>6 Благословення над головою праведника; але уста нечестивого наповнені насильством.</p>
<p>7 Пам'ять праведного благословенна; але ім'я нечестивого — зникне.</p>
<p>8 Мудрий серцем приймає заповіді; але хто нерозумне базікає — впаде.</p>
<p>9 Хто ходить в непорочності, той ходить в безпечності; а хто викривлює шляхи свої, той упіймається.</p>
<p>10 Хто моргає очима — спричиняє смуток; але хто нерозумне базікає — впаде.</p>
<p>11 Уста праведного — джерело життя; але уста нечестивого закриє насильство.</p>
<p>12 Ненависть розбуджує сварки; але любов покриває всі гріхи.</p>
<p>13 На вустах розумного мудрість знаходиться, а різка — на спину безтямного.</p>
<p>14 Мудрий зберігає знання; уста ж нерозумного — близька погибель.</p>
<p>15 Достаток багатого — його укріплене місто; загибель бідного — злидні його.</p>
<p>16 Праця праведного на життя; прибуток нечестивого — на гріх.</p>
<p>17 Хто зберігає наставлення, той на дорозі життя; хто нехтує покаранням — блудить.</p>
<p>18 Хто таїть ненависть, в того уста брехливі; хто поширює наклепи — безумний.</p>
<p>19 В багатословності не бракує гріха; а хто стримує язик свій — мудрий.</p>
<p>20 Язик праведника, як добірне срібло; серце нечестивого мізерне.</p>
<p>21 Уста праведного пасуть багатьох; але безглузді вмирають від недостатку розуму.</p>
<p>22 Благословення Господнє, воно збагачує, і не приносить смутку з собою.</p>
<p>23 Чинити зло для безумного, як забава; а розумному властива мудрість.</p>
<p>24 Чого боїться нечестивий, те прийде на нього; але бажання праведного сповняться.</p>
<p>25 Як буря проноситься, так і нечестивий; але праведний — на вічній основі.</p>
<p>26 Як оцет для зубів і дим для очей, так лінивий для того, хто посилає його.</p>
<p>27 Страх Господній днів додає; але літа нечестивих скоротяться.</p>
<p>28 Надія праведного — радість; але чекання нечестивих зникне.</p>
<p>29 Дорога Господня — твердиня для непорочного; але загибель для тих, що чинять беззаконня.</p>
<p>30 Праведник ніколи не похитнеться; нечестивий не залишиться на землі.</p>
<p>31 Уста праведника породжують мудрість; а язик лукавий буде відтятий.</p>
<p>32 Уста праведного знають бажане; але уста нечестивого лукавство.</p>
<h4>Приповiстi 11</h4>
<p>1 Невірна вага — гидота перед Господом; правильна вага — до вподоби Йому.</p>
<p>2 Прийде гордість, прийде і сором; а з смиренними — мудрість.</p>
<p>3 Чесність чесного буде проводити його; але лукавство грішників погубить їх.</p>
<p>4 Багатство не допоможе в день гніву; але праведність рятує від смерті.</p>
<p>5 Праведність досконалого буде чинити простою дорогу його; але нечестивий впаде від нечестивості своєї.</p>
<p>6 Праведність чесного рятує його; але грішники будуть схоплені в своїй зіпсованості.</p>
<p>7 Коли вмирає нечестивий, сподівання його гине; і надія неправедного зникає.</p>
<p>8 Праведник з біди спасеться; а нечестивий попаде замість нього.</p>
<p>9 Лицемір устами своїми губить ближнього свого; але праведник знанням визволяється.</p>
<p>10 Коли праведним щастить, місто радіє, а коли нечестивий гине — веселиться.</p>
<p>11 Благословенням чесного місто підноситься, але устами нечестивого — руйнується.</p>
<p>12 Недоумкуватий зневажає ближнього свого, але чоловік розумний мовчить.</p>
<p>13 Наклепник виявляє таємниці, але хто вірного духа, таїть справу.</p>
<p>14 При відсутності мудрих порадників, народ занепадає; але де досить дорадників, там добробут.</p>
<p>15 Хто поручається за чужого — поплатиться; а хто ж ненавидить поруку — безпечний.</p>
<p>16 Чеснотна жінка здобуває славу, а трудолюбні набувають багатство.</p>
<p>17 Чоловік милосердний чинить добро душі своїй; але жорстокий — непокоїть тіло своє.</p>
<p>18 Нечестивий набуває облудну користь; але хто сіє праведність — нагороду правдиву.</p>
<p>19 Як праведність — на життя, так хто женеться за злом, женеться за власною смертю.</p>
<p>20 Лукаві серцем — гидота для Господа; але невинні в дорозі своїй, подобаються Йому.</p>
<p>21 Можна ручитися, що нечестивий не буде непокараним; але насіння праведного визволене буде.</p>
<p>22 Як золоте кільце в рилі свині, так гарна жінка без розсудливості.</p>
<p>23 Бажання праведного — тільки добро; але сподівання нечестивого — гнів.</p>
<p>24 Інший розсіває щедро, і прибуває в нього, а інший надміру зберігає, і бідніє.</p>
<p>25 Добродійна душа буде насичена; і хто напуває, напоєний буде.</p>
<p>26 Хто приховує збіжжя, того проклинають люди, але благословення на голову того, хто продає.</p>
<p>27 Хто пильно шукає добра, здобуває пошану; але хто шукає зла, до того воно і приходить.</p>
<p>28 Хто надіється на багатство своє — впаде; але праведний зазеленіє, як галузка.</p>
<p>29 Хто руйнує свій власний дім — успадкує вітер, а нерозумний буде рабом мудрому.</p>
<p>30 Плід праведності — дерево життя; і хто здобуває душі — мудрий.</p>
<p>31 І праведному буде нагорода на землі, тим більше нечестивому і грішникові.</p>
<h4>Приповiстi 12</h4>
<p>1 Хто любить наставлення, — любить знання; але хто ненавидить повчання — тупоголовий.</p>
<p>2 Добрий знаходить ласкву в Господа, але винахідника нечестивості Він осудить.</p>
<p>3 Людина не утвердиться нечестивістю; але корінь праведника не порушиться.</p>
<p>4 Дружина чеснотлива — вінець для її чоловіка, а та, що чинить сором, — як гниль в кістках його.</p>
<p>5 Думка праведного — справедливість; рада нечестивого — обман.</p>
<p>6 Слова нечестивого — чатування на кров; але уста праведника рятують від того.</p>
<p>7 Повалено нечестивих і нема їх, але дім праведника буде стояти.</p>
<p>8 Чоловіка хвалять згідно розуму його; але вередливий серцем буде зневажений.</p>
<p>9 Людина незнатна, але ж працює на себе, — краща від того, хто себе видає поважним, а хліба не має.</p>
<p>10 Праведний зважає і на скотину свою; але серце нечестивого жорстоке.</p>
<p>11 Хто обробляє землю свою, насичується хлібом; хто ж слідує за марнотою — позбавлений розуму.</p>
<p>12 Нечестивий бажає ловити в сіті зла, але корінь праведника родить.</p>
<p>13 Нечестивий заплутується в гріхи уст своїх, але праведний виходить з біди.</p>
<p>14 Людина насичується добром з плоду уст своїх; і по ділах рук його буде віддано йому.</p>
<p>15 Дорога нерозумного проста в очах його; але хто слухає ради є мудрий.</p>
<p>16 Безглуздого гнів пізнається відразу; але розсудливий приховує сором.</p>
<p>17 Хто говорить правду, виказує праведність; але облудний свідок — обман.</p>
<p>18 Інший говорить, як мечем січе; язик же мудрого — уздоровляє.</p>
<p>19 Уста праведні будуть утверджені навіки, але облудний язик лише на мить.</p>
<p>20 Обман в серці зловмисників; але хто радить мир — радість.</p>
<p>21 Ніщо неправедне не приключиться праведному; але нечестивому буде повно лиха.</p>
<p>22 Брехливі уста — мерзота для Господа, але хто говорить правдиво, до того Він благоволить.</p>
<p>23 Чоловік розсудливий приховує знання; але серце безумного виказує глупоту.</p>
<p>24 Рука старанного буде панувати, але лінива буде під даниною.</p>
<p>25 Тягар на серці чоловіка пригнічує його, але добре слово — розвеселяє його.</p>
<p>26 Праведник провадить ближнього свого; але дорога нечестивого заводить їх самих у оману.</p>
<p>27 Лінивому не пекти влову свого; але майно старанного чоловіка має вартість.</p>
<p>28 На дорозі праведності — життя, і на стежці її нема смерті.</p>
<h4>Приповiстi 13</h4>
<p>1 Мудрий син слухає наставлення батька свого, а зневажник не слухає наставлення.</p>
<p>2 Людина насичується добром з плодів уст своїх, а душа переступника — з насильства.</p>
<p>3 Хто стереже уста свої, той життя зберігає, а хто широко відкриває уста свої, буде знищений.</p>
<p>4 Душа лінивого бажає, але даремно, а душа старанного — насититься.</p>
<p>5 Праведник ненавидить брехню; а нечестивий огидний і осоромлює сам себе.</p>
<p>6 Правда зберігає непорочного в дорозі його; а нечестивість губить грішника.</p>
<p>7 Інший за багатого себе вважає, хоч нічого не має; а інший бідного вдає, хоч багатство в нього є.</p>
<p>8 Викуп життя людини — багатство його, а бідний і погрози не чує.</p>
<p>9 Світло праведника весело горить; але світильник нечестивого погасне.</p>
<p>10 Тільки при гордості приходить суперечка; але мудрість з тими, хто радиться.</p>
<p>11 Пуста трата багатство зменшує його; хто ж збирає поволі — примножує його.</p>
<p>12 Надія, яка довго не збувається, ослаблює серце; бажання сповнене — дерево життя.</p>
<p>13 Хто зневажає слово, той руйнує себе; хто ж боїться заповіді, буде нагороджений.</p>
<p>14 Повчання мудрого — джерело життя; воно віддаляє від сітей смерті.</p>
<p>15 Добрий розум надає красоту душі; дорога ж грішника нерівна.</p>
<p>16 Кожний розсудливий чинить зі знанням; а нерозумний відкриває глупоту свою.</p>
<p>17 Нечестивий посол упадає в біду; але вірний посол, як здоров'я.</p>
<p>18 Злидні і сором тому, хто відмовляється від наставлення, а хто вважає на докори, буде пошанований.</p>
<p>19 Бажання сповнене — солодке для душі; але відвернутися від зла, то для нерозумного огида.</p>
<p>20 Хто ходить з мудрим, буде сам мудрим; а хто дружить з безумними — буде зруйнований.</p>
<p>21 Зло переслідує грішників; але праведним відплачується добром.</p>
<p>22 Добрий залишає спадщину і внукам; а достаток грішника зберігається для чесного.</p>
<p>23 Багато хліба і на ниві бідного, та багато гине через брак розсудливості.</p>
<p>24 Хто жаліє лозини своєї — ненавидить сина свого; хто ж любить його — карає його своєчасно.</p>
<p>25 Праведний їсть собі досхочу, а черево нечестивого терпить недостаток.</p>
<h4>Приповiстi 14</h4>
<p>1 Жінка мудра будує дім свій, а безглузда руйнує його своїми руками.</p>
<p>2 Хто ходить прямою дорогою, той боїться Господа, а в кого дороги криві, той зневажає Його.</p>
<p>3 В устах безумного — бич гордощів; але уста мудрого, охороняють його.</p>
<p>4 Де нема волів, там ясла порожні; а хороший врожай — від сили волів.</p>
<p>5 Вірний свідок правдивий; але облудний свідок буде поширювати неправду.</p>
<p>6 Чванько шукає мудрості, і не знаходить; але знання для розумного легке.</p>
<p>7 Відійди від людини нерозумної, коли не помітиш уст розумних.</p>
<p>8 Мудрість обережного — розуміння дороги своєї; але нерозумний безумством обманутий.</p>
<p>9 Безглуздий насміхається з гріха, а між праведними — добра воля.</p>
<p>10 Серце знає гіркоту свою, і сторонній не може втручатися в радість його.</p>
<p>11 Дім нечестивого розпадеться; але домівка чесного буде процвітати.</p>
<p>12 Є дорога, яка здається чоловікові простою, але кінець її — дорога смерті.</p>
<p>13 Навіть в сміху серця буває смуток, а кінцем радості — пригнічення.</p>
<p>14 Відступник в серці насититься дорогами своїми, а добра людина — зі своїх.</p>
<p>15 Безглуздий вірить всякому слову; але розумний добре обдумує дороги свої.</p>
<p>16 Мудрий побоюється і віддаляється від зла; але нерозумний зухвалий і впевнений.</p>
<p>17 Гнівливий чинить безумство; а злонавмисник — ненависний.</p>
<p>18 Безглуздий наслідує глупоту; але обережний увінчається знанням.</p>
<p>19 Злий поклониться доброму, а нечестивий — при воротах праведного.</p>
<p>20 Бідного ненавидить навіть ближній його; але багатий має багато приятелів.</p>
<p>21 Хто гордує ближнім своїм, той грішить; але хто має милосердя до бідного, — той щасливий.</p>
<p>22 Чи ж не помиляється той, хто вигадує зло? Але милість і правда для тих, хто знаходить добро.</p>
<p>23 В усякій праці є користь; але з пустих уст лише втрата.</p>
<p>24 Вінцем мудрого — багатство його; але глупота нерозумних — безглуздя.</p>
<p>25 Правдивий свідок визволяє душу, а облудний говорить неправду.</p>
<p>26 В страху Господньому міцне довір'я, і синам Своїм — Він сховище.</p>
<p>27 Страх Господній — джерело життя, щоб віддалитися від сітей смерті.</p>
<p>28 В численності народу — честь царя; коли ж народу мало, тоді загибель володареві.</p>
<p>29 Повільний до гніву — великого розуму, а запальний до гніву — підносить безглуздя.</p>
<p>30 Здорове серце — життя для тіла, але заздрість — гниття кісток.</p>
<p>31 Хто тіснить вбогого — дорікає Творця його; хто ж поважає його, має милосердя до вбогого.</p>
<p>32 Нечестивий буде відкинутий в нечестивості своїй; але праведний і при смерті має надію.</p>
<p>33 Мудрість спочиває в серці розумного; і те, що всередині безумних, дає знати про себе.</p>
<p>34 Праведність підносить народ; але гріх — докір для людей.</p>
<p>35 Прихильність царська до мудрого слуги, а гнів його проти того, що соромить його.</p>
<h4>Приповiстi 15</h4>
<p>1 Лагідна відповідь — гнів відвертає; а вразливе слово — лютість викликає.</p>
<p>2 Язик мудрих добрі знання сповіщає; уста нерозумних — глупоту виливають.</p>
<p>3 Очі Господні на всякому місці бачать і злих, і добрих.</p>
<p>4 Язик здоровий — дерево життя, а зухвалий — пригнічує дух.</p>
<p>5 Безглуздий зневажає батьківським наставленням; хто ж зважає на напучення — розсудливий.</p>
<p>6 Дім праведника — скарб великий; але в прибутку нечестивого — причина смутку.</p>
<p>7 Уста мудрих розсівають знання, а серце нерозумних не таке.</p>
<p>8 Жертва нечестивого — гидота перед Богом; але молитва праведника — насолода Його.</p>
<p>9 Дорога нечестивого — мерзота для Господа; але того, хто ходить по справедливості, Він любить.</p>
<p>10 Тяжка кара тим, хто правдивий шлях залишає, а хто наставлення зневажає, той гине.</p>
<p>11 Шеол і Аваддон перед Господом; тим більше серця синів людських.</p>
<p>12 Зарозумілий не любить того, хто докоряє його, та до мудрих він також не приходить.</p>
<p>13 Веселе серце лице веселить; а коли смуток на серці, то і дух приголомшений.</p>
<p>14 Серце розумного шукає знання; але уста нерозумного годуються глупотами.</p>
<p>15 Всі дні засмученого погані; а в кого серце веселе, в того завжди бенкет.</p>
<p>16 Ліпше мале в страху Господньому, ніж великий скарб та тривога при тому.</p>
<p>17 Ліпша страва з ярини, та при тому любов, ніж годований віл і ненависть з ним.</p>
<p>18 Гнівлива людина викликає суперечку, а повільний до гніву вгамовує сварку.</p>
<p>19 Дорога лінивого, як колючки тернини; а дорога праведного гладенька.</p>
<p>20 Мудрий син втішає батька; а безглузда людина зневажає матір свою.</p>
<p>21 Безглуздя — радість для позбавленого мудрості; але людина розумна ходить правдивою дорогою.</p>
<p>22 Без поради розладнуються наміри, але коли багато порадників — збуваються.</p>
<p>23 Радість людині в відповіді уст його, а слово вчасно сказане — яке добре!</p>
<p>24 Дорога життя розсудливого — вгору, щоб відхилитися від пекла внизу.</p>
<p>25 Господь зруйнує дім гордого, але утвердить межу вдови.</p>
<p>26 Думки нечестивого — мерзота перед Господом, але слова чистих — любі Йому.</p>
<p>27 Пожадливий на користь — непокоїть дім свій; хто ж ненавидить подарунки, — буде жити.</p>
<p>28 Серце праведного обдумує відповідь; а уста нечестивого виливають зло.</p>
<p>29 Господь далекий від нечестивого; але він вислуховує молитву праведного.</p>
<p>30 Світло очей веселить серце; а добра новина зміцнює кістки.</p>
<p>31 Вухо, уважне до наставлення життя, перебуває між мудрими.</p>
<p>32 Хто ж відмовляється від наставлення, зневажає душу свою; хто ж слухає повчання, набуває розуму.</p>
<p>33 Страх Господній наставляє на мудрість, а перед пошаною — покора.</p>
<h4>Приповiстi 16</h4>
<p>1 Заміри серця — людині, але відповідь язика — від Господа.</p>
<p>2 Всі шляхи чоловіка чисті в очах його, але Господь зважує душі.</p>
<p>3 Доручи справи твої Господеві, і задуми твої будуть здійснені.</p>
<p>4 Господь вчинив все для Себе; і навіть нечестивого на день лиха.</p>
<p>5 Всякий гордий серцем — мерзота перед Господом; можна ручитися, що він не залишиться непокараним.</p>
<p>6 Милосердям і правдою очищається гріх; а страх Господній відхиляє від злого.</p>
<p>7 Коли шляхи людини приємні Господеві, то Він мирить з ним і ворогів його.</p>
<p>8 Ліпше мале зі справедливістю, ніж великі прибутки з кривдою.</p>
<p>9 Серце людини обдумує дорогу свою, але Господь скеровує кроки його.</p>
<p>10 В устах царя слово рішуче; і уста його хай не погрішають в суді.</p>
<p>11 Правильна вага і шальки — від Господа; і тягарці вагові в торбинці — його діло.</p>
<p>12 Мерзота для царя чинити нечестивість, бо престол установлений справедливістю.</p>
<p>13 Справедливі уста радують царів; і вони люблять того, хто говорить правильно.</p>
<p>14 Царський гнів — вісник смерті, але мудрий чоловік втихомирить його.</p>
<p>15 В світлі лиця царського — життя, а прихильність його, як хмара з пізнім дощем.</p>
<p>16 Набагато краще придбати мудрість, ніж золото; а придбати розуміння, ліпше за добірне срібло.</p>
<p>17 Шлях праведного — віддалятися від зла; хто зберігає шлях свій — зберігає душу свою.</p>
<p>18 Гордість йде перед загибеллю, а зарозумілий дух — перед падінням.</p>
<p>19 Ліпше бути смиренного духа зі скромним, ніж ділити здобич з гордим.</p>
<p>20 Хто керує справами мудро, знайде добро; а хто надіється на Господа, той щасливий.</p>
<p>21 Хто мудрий серцем, буде названий розсудливим; а ласкавості уст, додає навчання.</p>
<p>22 Розум — джерело життя для того, хто має його, а глупота — безумним покарання.</p>
<p>23 Серце мудрого навчає уста і на устах його помножується вчення.</p>
<p>24 Приємне слово — медовий щільник, солодкий для душі і здоров'я для кісток.</p>
<p>25 Є шляхи, які здаються простими для людини, але кінець їх — дороги до смерті.</p>
<p>26 Працюючий працює для себе, бо рот його жадає того.</p>
<p>27 Людина нікчемна викопує зло, а уста її, як палючий вогонь.</p>
<p>28 Лукава людина розсіває суперечки, а обмовник роз'єднує друзів.</p>
<p>29 Насильник спокушує ближнього свого, і веде його дорогою недоброю.</p>
<p>30 Він прижмурює очі свої, щоб придумати лукавство; закушує губи свої, і чинить зло.</p>
<p>31 Сива голова — вінець слави; знаходять її на дорозі праведності.</p>
<p>32 Довготерпеливий ліпший від сильного; і хто собою володіє, — від того, хто місто здобуває.</p>
<p>33 Жереб кидається в полу, та все вирішення його від Господа.</p>
<h4>Приповiстi 17</h4>
<p>1 Ліпший кусень хліба черствого зі спокоєм, ніж повний дім заколеного скота та незгода.</p>
<p>2 Мудрий раб панує над безпутним сином, який змушує соромитися, і буде мати участь в спадщині між братами.</p>
<p>3 Плавильня для срібла, а полум'я для золота, але серця випробовує Господь.</p>
<p>4 Злочинець зважає на уста облудні; а брехун слухає язика зіпсованого.</p>
<p>5 Хто глузує з бідного — ображає Творця його; хто радіє з нещастя — не залишиться непокараним.</p>
<p>6 Внуки — вінець старих людей; а слава дітей — батьки їхні.</p>
<p>7 Поважна мова не личить нерозумному, а тим більше князеві — уста брехливі.</p>
<p>8 Хабар в очах його власника — самоцвіт, до всього, до чого повернеться, буде щастити йому.</p>
<p>9 Той, хто приховує провину, шукає любові, а хто часто пригадує її — розлучує приятелів.</p>
<p>10 Докір більше проймає мудрого чоловіка, ніж сто ударів нерозумного.</p>
<p>11 Підбурювач шукає тільки бунту; тому жорстокий посланець буде посланий на нього.</p>
<p>12 Ліпше зустріти ведмедицю, в котрої забрано дітей, ніж нерозумного з його глупотою.</p>
<p>13 Хто віддає злом за добро, зло не відступить від дому його.</p>
<p>14 Початок сварки, як прорив води; тому залиши суперечку ще перед початком її.</p>
<p>15 Хто виправдує нечестивого, і хто осуджує праведного, обидва мерзота перед Господом.</p>
<p>16 До чого скарб в руках нерозумного, щоб набути мудрість, коли в нього нема розуму?</p>
<p>17 Друг любить усякого часу, і як брат, з'явиться кожного разу в нещасті.</p>
<p>18 Чоловік позбавлений розуму дає руку і ручиться за ближнього свого.</p>
<p>19 Хто любить сварку — любить гріх; а хто високо піднімає уста свої — шукає загибелі.</p>
<p>20 Хто має лукаве серце — не знайде добра; а хто має лукавий язик — впаде в біду.</p>
<p>21 Хто родить нерозумного, — то на свій смуток; батько нерозумного не зазнає радості.</p>
<p>22 Милосердне серце, як добрий лік; а дух пригнічений — висушує кістки.</p>
<p>23 Нечестивий бере подарунки з пазухи, щоб викривити дороги правосуддя.</p>
<p>24 Мудрість перед лицем розумного, а очі нерозумного — на кінці землі.</p>
<p>25 Нерозумний син — досада батькові своєму, і гіркота для тої, що породила його.</p>
<p>26 Карати справедливого — не добре; тим більше бити шляхетного за справедливість.</p>
<p>27 Хто стримує свої слова, той володіє знаннями; а людина розумна має спокійного духа.</p>
<p>28 Навіть нерозумний, коли мовчить, здається мудрим; а хто закриває уста свої — розумним.</p>
<h4>Приповiстi 18</h4>
<p>1 Хто шукає своїх бажань, відокремлює себе, і лютує проти всього мудрого.</p>
<p>2 Нерозумний не хоче навчатися, а тільки щоб свій ум показати.</p>
<p>3 Як приходить нечестивий — приходить і ганьба, а з легковажним — сором.</p>
<p>4 Слова уст людських — глибокі води, джерело мудрості — текучий потік.</p>
<p>5 Не добре зважати на особу нечестивого, щоб повалити праведного на суді.</p>
<p>6 Уста нерозумного вступають в суперечку, а слова його викликають бійку.</p>
<p>7 Язик безумного — його загибель; і уста його — сіть на душу його.</p>
<p>8 Слова наклепника, як рани, і вони входять аж в найглибшу частину утроби.</p>
<p>9 Лінивий в роботі своїй — брат марнотратника.</p>
<p>10 Ім'я Господнє — міцна твердиня; праведник втікає в неї, і безпечний.</p>
<p>11 Багатому багатство його — укріплене місто, і як високий мур в уяві його.</p>
<p>12 Перед загибеллю серце чоловіка зарозуміле, а перед почестю — покірність.</p>
<p>13 Хто відповідає не вислухавши, той нерозумний, і сором йому.</p>
<p>14 Дух чоловіка підкріпляє немочі його; але зраненого духа — хто може підтримати?</p>
<p>15 Серце розсудливого набуває знання; і очі мудрого шукають знання.</p>
<p>16 Дарунок людини виводить із утиску, і проводить її до вельмож.</p>
<p>17 Хто перший в справі своїй — здається правим, але приходить слідуючий і досліджує його.</p>
<p>18 Жереб припиняє сварку, і вирішує між сильними.</p>
<p>19 Ображений брат трудніший (до здобуття), як місто — твердиня; а опір його, як засуви в замку.</p>
<p>20 Утроба чоловіка насичується з плоду уст його; що зростять уста його, тим він наповниться.</p>
<p>21 Смерть і життя у владі язика; і хто любить це, — буде їсти плід з того.</p>
<p>22 Хто знайшов добру дружину — знайшов добро, і отримав милість від Господа.</p>
<p>23 Убогий говорить з покорою, а багатий відповідає суворо.</p>
<p>24 Бувають приятелі на погибель, але є друг більш прив'язанний, ніж брат.</p>
<h4>Приповiстi 19</h4>
<p>1 Краще убогий, котрий ходить в чесності своїй, ніж (багатий) з коварними устами і до того нерозумний.</p>
<p>2 Також душі без знання не добре; а хто поспішає ногами — спотикнеться.</p>
<p>3 Глупота чоловіка перекручує дорогу його, і серце його роздратовується на Господа.</p>
<p>4 Багатство чинить багато друзів, а бідний залишається ближнім його.</p>
<p>5 Облудний свідок не залишиться непокараним; а хто говорить неправду — не втече.</p>
<p>6 Багато хто шукають ласки в князів; і кожен друг тому, хто дає дарунки.</p>
<p>7 Всі брати бідного ненавидять його; тим більше друзі його відходять від нього; він ганяється за несповненими бажаннями.</p>
<p>8 Хто набуває мудрість — любить душу свою; хто зберігає розуміння — знайде добро.</p>
<p>9 Облудний свідок не залишиться непокараним; а хто говорить неправду — буде знищений.</p>
<p>10 Розкіш не личить безглуздому; а ще більше рабові панувати над князями.</p>
<p>11 Розсудливість чоловіка відкладає гнів його, і слава його — обминати гріх.</p>
<p>12 Царський гнів, як рик лева, а ласка його, як роса на траву.</p>
<p>13 Нерозумний син — нещастя для батька його, а сварлива дружина — як постійне капання.</p>
<p>14 Дім і багатство — спадщина від батьків, а розсудлива дружина — від Господа.</p>
<p>15 Лінивість вводить в сонливість; а бездіяльна душа буде терпіти голод.</p>
<p>16 Хто зберігає заповіді — зберігає душу свою; хто ж зневажає дороги свої — загине.</p>
<p>17 Хто має жалість до бідного, — той позичає Богові; і тому, хто дає, Він відплачує йому знов.</p>
<p>18 Картай сина твого, поки є надія, і не тривож душі твоєї криком його.</p>
<p>19 Чоловік гнівливий буде терпіти кару; бо як пощадиш його, то прийдеться тобі чинити це знов.</p>
<p>20 Слухай ради і приймай наставлення, щоб ти був мудрим наостанку.</p>
<p>21 Багато задумів в серці чоловіка, та станеться те, що призначив Господь.</p>
<p>22 Бажання чоловіка — добрість його; а бідний чоловік ліпший від неправдомовця.</p>
<p>23 Страх Господній веде до життя; хто має його — буде задоволений, і зло не навідає його.</p>
<p>24 Лінивий опускає руку свою в миску і не хоче піднести її знов до рота свого.</p>
<p>25 Покарай зневажника, і простодушний буде остерігатися; а докори розумного, він стане ще розумнішим.</p>
<p>26 Хто батька поневіряє і матір виганяє, такий син спричиняє сором і приносить нарікання.</p>
<p>27 Перестань, сину мій, слухатися злої намови відхилятися від слів знання.</p>
<p>28 Нікчемний свідок зневажає суд; а уста нечестивого поглинають беззаконня.</p>
<p>29 Суди є приготовлені для зневажників, а удари — на спину нерозумних.</p>
<h4>Приповiстi 20</h4>
<p>1 Вино — насмішки, міцний напій — галасун; хто обманюється ними — немудрий.</p>
<p>2 Страх царя, як рик лева; хто приводить його до гніву — грішить проти душі своєї.</p>
<p>3 Честь для чоловіка — сварку припинити; але кожний глупак розпочинає сварку.</p>
<p>4 Лінивий не оре з осени, а буде жебрати в жнива, та надаремно.</p>
<p>5 Міркування в серці людини, як вода глибока, але чоловік розумний вичерпає її.</p>
<p>6 Багато людей хочуть проголосити свою добрість, але правдивого чоловіка хто знаходить?</p>
<p>7 Праведний ходить в своїй чесності; блаженні і діти його після нього.</p>
<p>8 Цар, котрий на престолі суду засідає, всяке зло очима своїми розганяє.</p>
<p>9 Хто може сказати: «Я очистив серце моє; я чистий від гріха мого?»</p>
<p>10 Неоднакова вага, неоднакова міра, — одне і друге — огида перед Господом.</p>
<p>11 Навіть дитя можна пізнати по вчинках його, котрий вчинок чистий і котрий правий.</p>
<p>12 Вухо слухаюче і око позираюче, кожне з них сотворив Господь.</p>
<p>13 Не люби спати, щоб ти не дійшов до злиднів; відкрий очі твої, і наситишся хлібом.</p>
<p>14 «Недобре! Недобре!» — говорить той, що купує; а як відійде, то хвалиться.</p>
<p>15 Є багато золота і перлів, але уста знаючого найдорожча оздоба.</p>
<p>16 Візьми одежу його, бо він ручався за чужого; і візьми заставу з нього за чужинку.</p>
<p>17 Хліб від обману є солодкий для чоловіка, але після рот його наповниться піском.</p>
<p>18 Наміри встановлюються радою, і з доброю порадою веди війну.</p>
<p>19 Хто ходить навколо наклепником — виявляє тайну; а хто розкриває широко рота, з тим не водися.</p>
<p>20 Хто кляне батька свого чи матір свою, того світильник погасне серед глибокої темряви.</p>
<p>21 Спадок поспішно набутий спочатку, не буде і після благословенний.</p>
<p>22 Не говори: «Я відплачу за зло»; чекай на Господа, і Він спасе тебе.</p>
<p>23 Вага неоднакова — мерзота для Господа; і шальки фальшиві — недобрі.</p>
<p>24 Ходіння чоловіка у владі Господа; як же чоловікові розпізнати дороги свої?</p>
<p>25 Сіть для чоловіка давати обітницю, а після обітниці — роздумувати.</p>
<p>26 Мудрий цар розвіє нечестивих, і поверне на них колесо.</p>
<p>27 Дух чоловіка — світильник Господній, вивідуючий всю внутрішність його.</p>
<p>28 Милосердя і правда бережуть царя, і престол його підтримує милість.</p>
<p>29 Слава молодих людей — сила їх; а краса старших — сива голова.</p>
<p>30 Синяки від побоїв — лік проти зла; так само й удари, які доходять аж до нутра.</p>
<h4>Приповiстi 21</h4>
<p>1 Серце царя в руках Господа — потоки водні; Він скеровує його куди хоче.</p>
<p>2 Всяка дорога чоловіка здається прямою в очах його, але Господь важить серця.</p>
<p>3 Чинити справедливість і суд більше приємне Господеві, ніж жертва.</p>
<p>4 Гордий погляд і гордовите серце — світильник нечестивих, — гріх.</p>
<p>5 Думки старанного ведуть до достатків, а всякий поспішний — тільки до нужди.</p>
<p>6 Надбання скарбів язиком неправим — марнота, яка штовхає сюди і туди того, хто шукає смерті.</p>
<p>7 Насилля нечестивих пронесеться над ними, бо вони відмовляються виконувати постанови.</p>
<p>8 Дорога злого чоловіка мінлива і далека, а в чистого вчинки правильні.</p>
<p>9 Ліпше жити в кутку на піддашку, аніж зі сварливою дружиною в великому домі.</p>
<p>10 Душа нечестивого бажає зла; ближній його не знайде милості в очах його.</p>
<p>11 Як карають зневажника, то і простодушний стає мудрішим; а коли мудрого наставляють — він приймає знання.</p>
<p>12 Праведний мудро вважає на дім нечестивого, як нечестивий провалюється в нечесті своїй.</p>
<p>13 Хто затуляє вухо своє від крику убогого, той сам буде кричати, але не буде почутий.</p>
<p>14 Дарунок потайний пригашує гнів, а невинний гостинець — сильну лють.</p>
<p>15 Радість для справедливого чинити розсудливо; але загибель для того, хто чинить беззаконня.</p>
<p>16 Чоловік, котрий зійшов з дороги розуміння, залишиться в зібранні мерців.</p>
<p>17 Хто любить веселощі, той збідніє; хто любить вино і оливу — ніколи не розбагатіє.</p>
<p>18 Нечестивий буде викупом для праведного, а грішник для чесного.</p>
<p>19 Ліпше жити в пустині, ніж зі сварливою і сердитою дружиною.</p>
<p>20 Скарб і олива досхочу в домівці мудрого, а безумний чоловік змарнує те все.</p>
<p>21 Хто йде за праведністю і милосердям — знайде життя, справедливість і пошану.</p>
<p>22 Мудрий входить в місто сильних і валить силу, на яку вони покладали надію.</p>
<p>23 Хто стримує уста свої і язика свого — зберігає душу свою від лиха.</p>
<p>24 Гордовитий, зарозумілий зневажник, ім'я тому, хто поступає в лютій гордості.</p>
<p>25 Бажання лінивого вб'є його, бо руки його відмовляються працювати.</p>
<p>26 Він кожного дня заздрісно жадає, а праведний дає і не жаліє.</p>
<p>27 Жертва нечестивого — мерзота; тим більше, коли вона приноситься з нечестивою думкою.</p>
<p>28 Облудні свідки згинуть; але чоловік, котрий слухає, буде говорити завжди.</p>
<p>29 Чоловік нечестивий затверджує лице своє, а чесний чинить простою дорогу свою.</p>
<p>30 Нема ні мудрості, ні розуму, ні ради супроти Господа.</p>
<p>31 Коня приготовляють на день битви, але перемога від Господа.</p>
<h4>Приповiстi 22</h4>
<p>1 Ліпше добре ім'я, ніж великі багатства; і ніжна ласка над срібло і золото.</p>
<p>2 Багатий і бідний зустрічаються разом; того і другого створив Господь.</p>
<p>3 Обережний передбачає лихо, і ховається; а безумні потрапляють і караються.</p>
<p>4 В покорі і страху Господньому — багатство, і пошана, і життя.</p>
<p>5 Тернини і сіті на дорозі лукавого, а хто береже душу свою — буде далеко від того.</p>
<p>6 Навчай малого на добру путь, якою він має йти, і коли він постаріє — не зверне з неї.</p>
<p>7 Багатий панує над бідним; і боржник є рабом позичальника.</p>
<p>8 Хто сіє беззаконня — пожне марноту, а жезло гніву його — зникне.</p>
<p>9 Хто має добре око — буде благословенний, бо він дає хліба свого бідним.</p>
<p>10 Прожени лукавого, і суперечка піде геть, а сварка і дорікання скінчаться.</p>
<p>11 Хто любить чистоту серця, і милосердя уст своїх, — тому другом буде цар.</p>
<p>12 Очі Господні охороняють знання; і Він відкидає слова грішника.</p>
<p>13 Лінивий каже: «Лев на дорозі! На майдані вб'ють мене!»</p>
<p>14 Уста чужої жінки — глибока яма; на кого Господь має гнів, — той упаде туди.</p>
<p>15 Глупота впилася в серце дитини, але лозина виправна прожене її геть від нього.</p>
<p>16 Хто гнобить бідного, щоб примножити багатство своє, і той, що дає багатому, — напевно збідніє.</p>
<p>17 Прихили вухо твоє і слухай слова мудрих; і зверни серце твоє до знання мого.</p>
<p>18 І приємно тобі буде, коли будеш зберігати їх в серці твоїм; до того ж, вони будуть у устах твоїх.</p>
<p>19 Щоб надія твоя була в Господі, я навчаю тебе сьогодні.</p>
<p>20 Не писав я тобі хіба про чудові речі в порадах і знанні;</p>
<p>21 щоб навчити тебе певності слів правди, щоб ти міг відповісти слова правди тим, хто посилає до тебе?</p>
<p>22 Не грабуй бідного тому, що він бідний; і не пригнічуй бідного у воротах;</p>
<p>23 бо Господь заступиться за справу їх, і пограбує душу тих, хто їх грабує.</p>
<p>24 Не дружи з гнівливим чоловіком; і не водися з чоловіком несамовитим.</p>
<p>25 Щоб ти не навчився доріг їхніх, і не розставляв сітки на душу твою.</p>
<p>26 Не будь з тих, що поруку дають, з тих, що є поручителями за борги.</p>
<p>27 Якщо тобі нема чим платити, навіщо вони мають забрати ліжко твоє з-під тебе?</p>
<p>28 Не пересувай старої межі, яку встановили батьки твої.</p>
<p>29 Бачив ти людину старанну в зайнятті своїм? Вона буде стояти перед царями, вона не буде стояти перед низькими.</p>
<h4>Приповiстi 23</h4>
<p>1 Коли сядеш до їди з володарем, дивись пильно, що перед тобою;</p>
<p>2 і поклади собі ножа на горло, коли ти занадто ласий.</p>
<p>3 Не будь забагливий ласощів його, бо це обманлива їда.</p>
<p>4 Не трудися, щоб бути багатим, перестань так мудрувати.</p>
<p>5 Ти звернеш очі твої на нього, і нема його; воно неначе зробить собі крила, і полетить, як орел до неба.</p>
<p>6 Не їж хліба в заздрісного; і не побажай смачної їжі його.</p>
<p>7 Бо як він думає в серці своїм, такий і він; «їж і пий», — каже він тобі, але серце його не з тобою.</p>
<p>8 Кусник, якого ти з'їв, ти звернеш; і ти втратиш даремно свої гарні слова.</p>
<p>9 Не говори у вуха нерозумного, бо він зневажить мудрість слів твоїх.</p>
<p>10 Не пересувай старої межі; і не ступай на поле сиріт,</p>
<p>11 бо їхній Визволитель могутній; Він заступиться за справу їх з тобою.</p>
<p>12 Прихили серце твоє до наставлення, і вуха твої до слів знання.</p>
<p>13 Не відмовляйся направляти юнака; якщо покараєш його лозиною, — він від того не вмре.</p>
<p>14 Ти наб'єш його лозиною, і врятуєш душу його від пекла.</p>
<p>15 Сину мій, коли серце твоє буде мудре, — моє серце буде радіти.</p>
<p>16 І нутро моє буде веселитись, коли будеш говорити справедливо.</p>
<p>17 Нехай серце твоє не заздрить грішникам; пробувай в страху Господнім всі дні.</p>
<p>18 Бо існує майбуття, і надія твоя не буде відтята.</p>
<p>19 Слухай, сину мій, і будь мудрим, і направляй серце твоє в дорозі.</p>
<p>20 Не будь між п'яницями; між тими, що переїдаються м'ясом;</p>
<p>21 бо п'яниця і ненажери дійдуть до злиднів; а сонливість — вдягне їх в лахміття.</p>
<p>22 Слухай батька твого, котрий родив тебе; і не зневажай матері твоєї в старості її.</p>
<p>23 Купи правду, і не продавай; так само і мудрість, і наставлення, і розуміння.</p>
<p>24 Батько праведного буде дуже радіти, а той, хто родив мудрого — тішитися ним.</p>
<p>25 Батько твій і матір твоя будуть задоволені; хай потішиться та, що породила тебе.</p>
<p>26 Сину мій, дай мені серце твоє, і нехай очі твої кохають дороги мої.</p>
<p>27 Бо блудниця — глибоке провалля; а чужа жінка — тісний колодязь.</p>
<p>28 Вона залягає в очікуванні здобичі, і розмножує грішників між людьми.</p>
<p>29 В кого горе? В кого смуток? В кого сварки? В кого гамір? В кого рани без причин? В кого очі червоні?</p>
<p>30 В тих, хто сидить довго при вині, в тих, що шукають приправи у вині.</p>
<p>31 Не приглядайся до вика, як воно червоніє, як воно видає свій колір в кубку, і як правильно осідає.</p>
<p>32 Після воно вкусить, як гадюка, і вжалить, як аспид.</p>
<p>33 Очі твої будуть поглядати на чужих жінок, і серце твоє буде говорити розпусне.</p>
<p>34 І ти будеш, як той, що спить серед моря, як той, що лежить на щоглі.</p>
<p>35 «Били мене», скажеш, «та не боліло мені; товкли мене, а я і не відчував, а коли пробуджуся, то буду знов того шукати».</p>
<h4>Приповiстi 24</h4>
<p>1 Не будь заздрісним злим людям, і не бажай бути з ними.</p>
<p>2 Бо серце їх обдумує про насильство, а уста їхні говорять зле.</p>
<p>3 Мудрістю дім будується, а розумом зміцнюється.</p>
<p>4 Мудрістю кімнати його наповнюються всякими дорогими і приємними речами.</p>
<p>5 Мудрий чоловік — сильний; а чоловік знання зростає в силі.</p>
<p>6 Тому-то тільки з мудрою радою проводь війну твою; і допомога — в силі дорадника.</p>
<p>7 Мудрість для безумного — зависока, уст своїх він не відкриє у воротах.</p>
<p>8 Хто вигадує чинити зло, того називають злочинцем.</p>
<p>9 Задум глупоти — гріх; а насмішник — огида людині.</p>
<p>10 Якщо ти знемігся в день недолі, то мала сила твоя.</p>
<p>11 Рятуй тих, кого взяли на смерть, і тих, кого на забиття.</p>
<p>12 Коли ж скажеш: «Ми не знали про це», то чи Той, Хто вивідує серця, — не довідається? І чи не відплатить чоловікові згідно справ його?</p>
<p>13 Сину мій, їж мед, бо він добрий; і щільник медовий, солодкий для смаку твого.</p>
<p>14 Таке і пізнання мудрості для душі твоєї, якщо ти знайшов її, це буде тобі нагородою, і надія твоя не буде даремною.</p>
<p>15 Не задумуй, нечестивий, зла на домівку праведника, і не грабуй місця спочинку його.</p>
<p>16 Бо праведник сім разів упаде і встане, а нечестивий впаде в погибель.</p>
<p>17 Не радій, коли ворог твій упаде; і нехай не радіє серце твоє, коли він спотикнеться;</p>
<p>18 щоб Господь не побачив, і це не було не до вподоби Йому, і щоб Він не відвернув гніву Свого від нього на тебе.</p>
<p>19 Не роздратовуйся через злих людей; і не заздри нечестивому.</p>
<p>20 Бо злий не має нагороди; світильник нечестивого згасне.</p>
<p>21 Сину мій, бійся Господа і царя; не водися з бунтівниками.</p>
<p>22 Бо раптом найде нещастя на них, і хто знає руїну їх обох?</p>
<p>23 І це також для мудрих: Не добре є зважати на особу в суді.</p>
<p>24 Хто скаже нечестивому: «Ти справедливий», того люди будуть проклинати, і народ зненавидить його.</p>
<p>25 А тим, хто викриває, — будуть радіти, і благословення добра зійде на нього.</p>
<p>26 Наче в уста цілує той, хто правильно відповідає.</p>
<p>27 Приготуй працю твою надворі, оброби собі поле твоє, а потім збудовуй дім твій.</p>
<p>28 Не свідчи на ближнього безпідставно і не обманюй своїми устами.</p>
<p>29 Не кажи: «Я вчинив йому, як він вчинив мені; я хочу відплатити йому по ділах його».</p>
<p>30 Я проходив мимо поля лінивого, і мимо виноградинка нерозсудливого.</p>
<p>31 І, ось, все воно позаростало терням, кропива покрила поверхню їх, і мур його розвалився.</p>
<p>32 Я обдивився і розважив це добре; я поглянув на це, і одержав науку.</p>
<p>33 «Трохи поспиш, трохи подрімаєш, трохи полежиш, склавши руки;</p>
<p>34 і прийде убогість твоя, як мандрівник, і нужда твоя, як людина озброєна».</p>
<h4>Приповiстi 25</h4>
<p>1 І це також притчі Соломона, які зібрали мужі Єзекії, царя Юдейського.</p>
<p>2 Слава Божа — одягати тайною справи, а справа царів — вияснювати Справу.</p>
<p>3 Як неба висота, і землі глибина, і серце царя — недослідиме.</p>
<p>4 Відокрем жужель від срібла, і вийде посудина коштовна.</p>
<p>5 Віддали нечестивого з-перед царя, і престол його утвердиться правдою.</p>
<p>6 Не величай себе перед лицем царя, і не ставай на місці визначних.</p>
<p>7 Бо ліпше, коли скажуть тобі: «Ходи сюди, вище», ніж щоб понизили тебе перед лицем князів, котрих бачили очі твої.</p>
<p>8 Не спіши до тяжби, бо що ти зробиш вкінці, коли сусід твій засоромить тебе?</p>
<p>9 Залагодь твою справу з ближнім, але не виявляй таємниці його.</p>
<p>10 Щоб той, хто почує, не засоромив тебе, і ганьба твоя не відвернеться від тебе.</p>
<p>11 Слово сказане до ладу, — як золоті яблука на срібній тарелі.</p>
<p>12 Як золота сережка і прикраса з добірного золота, — так мудрий докірник для уважного вуха.</p>
<p>13 Немов прохолода снігова в часі жнив, так вірний посланець тому, хто посилає його, бо він приносить відраду для пана свого.</p>
<p>14 Хмари та вітер, а дощу немає, — це людина, що чваниться фальшивими дарами.</p>
<p>15 Терпеливістю князь зм'якшується; а лагідний язик ломить кістку.</p>
<p>16 Знайшов ти мед — їж, скільки потрібно тобі, щоб не переситився і не виблював його.</p>
<p>17 Стримуй ногу твою від дому сусіда твого, щоб не надокучив йому, і він не зненавидів тебе.</p>
<p>18 Молот, і меч, і гостра стріла — людина, що говорить на ближнього свого, як свідок неправдивий.</p>
<p>19 Довір'я на невірного чоловіка в часі нужди — це як зуб зламаний, або нога вивихнена.</p>
<p>20 Як той, що знімає одежу в холодну пору, або оцет ллє на рану, так той, хто співає пісні засмученому серцю.</p>
<p>21 Коли твій ворог голодний — нагодуй його хлібом; коли він прагне — напій його водою.</p>
<p>22 Бо ти збираєш розжарене вугілля на голову його, а Господь винагородить тебе.</p>
<p>23 Як північний вітер нагонить дощ, так наклепницький язик — гнівливе обличчя.</p>
<p>24 Ліпше жити в кутку на піддашку, ніж зі сварливою дружиною в просторому домі.</p>
<p>25 Як холодна вода для спрагненої душі, — так добра звістка з далекого Краю.</p>
<p>26 Як скаламучена криниця, джерело зіпсуте, так праведник, що падає перед нечестивим.</p>
<p>27 Як не добре їсти багато меду, — так і шукати своєї слави не є славою.</p>
<p>28 Чоловік, котрий не володіє духом своїм, як місто зруйноване і без муру.</p>
<h4>Приповiстi 26</h4>
<p>1 Як сніг літом і дощ в жнива, так і честь не личить нерозумному.</p>
<p>2 Як птах перелітний, як ластівки політ, так і прокляття не заслужене не збудеться.</p>
<p>3 Бич на коня, вуздечка на осла, а палиця на спину нерозумного.</p>
<p>4 Не відповідай нерозумному по глупоті його, щоб і ти не стався подібним до нього.</p>
<p>5 А відповідай нерозумному по безумству його, щоб він не став мудрим в очах своїх.</p>
<p>6 Хто посилає доручення через руки нерозумного, — той обтинає ноги собі і завдає собі шкоду.</p>
<p>7 Як ноги в кульгавого волочаться, так і притча в устах нерозумних.</p>
<p>8 Як вкладати дорогоцінний камінь в пращу, так і віддавати честь нерозумному.</p>
<p>9 Як тернина в руку п'яного, — так і притча в устах нерозумних.</p>
<p>10 Як стрілець, що все ранить, так і той, хто наймає глупця і наймає прохожих.</p>
<p>11 Як пес вертається до своєї блювотини, так безтямний вертається до своєї глупоти.</p>
<p>12 Чи бачив ти людину, що мудра в очах своїх? Більше надії на безглуздого, ніж на такого.</p>
<p>13 Лінивий говорить: «Лев на дорозі! Лев на майдані!»</p>
<p>14 Як двері обертаються на завісах своїх, так лінивий на постелі своїй.</p>
<p>15 Лінивий опускає руку свою в миску, та тяжко йому піднести її до рота.</p>
<p>16 Ледар мудріший в очах своїх від сімох, котрі відповідають розумно.</p>
<p>17 Хто, проходячи мимо, в чужу сварку вступає, той наче пса за вуха хапає.</p>
<p>18 Як шалений, котрий кидає головешки, стріли і смерть, —</p>
<p>19 так і чоловік, котрий підступно шкодить ближньому своєму, а потім каже: «Я тільки пожартував».</p>
<p>20 Де нема дров, там вогонь гасне, так і де не буде наклепника, сварка припиниться.</p>
<p>21 Як вугілля для жару, а дрова для вогню, так сварливий чоловік для розпалювання сварки.</p>
<p>22 Слова наклепника, як поранення, і входять аж в внутрішні частини утроби.</p>
<p>23 Запальні уста і нечестиве серце, як черепок покритий окалиною срібла.</p>
<p>24 Устами своїми маскується ворог, але ховає обман в нутрі своїм.</p>
<p>25 Коли він говорить ласкаво, не вір йому, бо сім мерзот в серці його.</p>
<p>26 Як ненависть прикрита обманом, злоба його відкриється перед зібранням.</p>
<p>27 Хто копає яму — впаде в неї; і хто котить вгору камінь, на того він вернеться.</p>
<p>28 Брехливий язик ненавидить тих, кому спричиняє прикрість; а лестиві уста приводять до руїни.</p>
<h4>Приповiстi 27</h4>
<p>1 Не хвались завтрашнім днем, бо не знаєш, що той день породить.</p>
<p>2 Нехай інший хто хвалить тебе, а не твої уста, чужий, а не твій язик.</p>
<p>3 Камінь тяжкий і пісок важкий; але гнів безглуздого переважує обох.</p>
<p>4 Лютість жорстока, і гнів шалений, але хто здатний встояти перед заздрістю?</p>
<p>5 Явний докір ліпший, ніж прихована любов.</p>
<p>6 Рани від люблячого щирі, але поцілунки неприятеля зрадливі.</p>
<p>7 Насичена душа топче і щільник медовий, а голодній душі і все гірке — то солодке.</p>
<p>8 Як птах, що гніздо своє кинув, так і чоловік, що покидає місце своє.</p>
<p>9 Масті і пахощі радують серце, — так і потіха приятеля сердечною порадою.</p>
<p>10 Друга твого і друга батька твого не забувай; і не ходи в дім брата твого в день нещастя твого; ліпший сусід близько, ніж брат далеко.</p>
<p>11 Сину мій, будь мудрим і потішай серце моє, щоб я знав, що відповідати тому, хто докоряє мені.</p>
<p>12 Мудрий бачить лихо і ховається, а безумний проходить мимо і карається.</p>
<p>13 Візьми з нього одежу, бо він поручався за чужого; і візьми заставу з нього за чужинку.</p>
<p>14 Хто благословляє приятеля свого з самого ранку, тому зараховано буде це за проклинання його.</p>
<p>15 Як безперервне капання в дощовий день, так і сварлива жінка — однакові:</p>
<p>16 Хто хоче сховати її, — той вітра ховає, або оливу у своїй правій руці, що дає знати про себе.</p>
<p>17 Залізо гострить залізо; так людина гострить лице свого друга.</p>
<p>18 Хто береже смоковницю свою, той буде їсти плоди з неї; і хто береже пана свого — буде пошанований.</p>
<p>19 Як в воді — лице до лиця, так і серце чоловіка до чоловіка.</p>
<p>20 Пекло і знищення ніколи не наповнені; так очі людські ніколи не задоволені.</p>
<p>21 Як плавильна посудина для срібла, і горно для золота; так для чоловіка уста, які хвалять його.</p>
<p>22 Хоч будеш товкти нерозумного в ступі з зерном, — не витовчеш з нього глупоти його.</p>
<p>23 Добре знай вигляд своєї отари, і поглядай на череду твою.</p>
<p>24 Бо багатство не вічне, і хіба корона із роду в рід?</p>
<p>25 Появилася зелень, і трава показалась, а на горах збирають сіно.</p>
<p>26 Вівці — тобі на одежу, а козли — на купівлю поля.</p>
<p>27 І буде тобі досить козячого молока на їду для тебе і домашніх твоїх, і на прожиття служницям твоїм.</p>
<h4>Приповiстi 28</h4>
<p>1 Нечестивий втікає, коли за ним ніхто не женеться; а праведник сміливий, як лев.</p>
<p>2 Коли край відступив від Закону, тоді в ньому багато начальників, але при однім розумнім і мудрім мужеві — він довговічний.</p>
<p>3 Коли бідний бідного пригнічує — це злива рвучка, що хліб змиває.</p>
<p>4 Відступники від Закону — нечестивих вихваляють; хто ж Закон зберігає — боротьбу з ними має.</p>
<p>5 Лихі люди не розуміють справедливості, а ті, що шукають Господа, розуміють все.</p>
<p>6 Ліпший убогий, що ходить у своїй невинності, аніж той, хто викривлює дороги свої, хоч і багатий він.</p>
<p>7 Хто зберігає Закон, — той син розумний; а хто дружить з гультяями, той соромить батька свого.</p>
<p>8 Хто здирством і несправедливими прибутками збагачує майно своє, той збирає це для того, хто помагає убогим.</p>
<p>9 Хто відвертає вухо своє, щоб не слухати Закону, того і молитва є мерзотою.</p>
<p>10 Хто примушує праведних зійти на злу дорогу, — той сам впаде в свою яму, а праведні вспадкують добро.</p>
<p>11 Багатий є мудрим в очах своїх, але мудрий бідняк докорить його.</p>
<p>12 Велика слава, коли праведники торжествують; коли ж підносяться нечестиві, — то ховаються люди.</p>
<p>13 Хто приховує гріхи свої, той успіху не має, а хто визнає їх і залишає, той буде помилуваний.</p>
<p>14 Блаженна людина, що завжди обачна; а хто робить запеклим серце своє, потрапить в біду.</p>
<p>15 Як рикаючий лев і голодний ведмідь, так нечестивий управитель над бідним народом.</p>
<p>16 Володар, позбавлений розуму, сильно пригнічує, а котрий ненавидить користь — продовжить дні.</p>
<p>17 Чоловік, котрий вчинив криваве насилля над кимсь, — буде втікати аж до гробу, щоб ніхто не спинив його.</p>
<p>18 Хто ходить справедливо — буде спасений; хто ж викривлює дороги свої — впаде на одній з них.</p>
<p>19 Хто обробляє землю свою, буде мати достаток хліба; а хто ходить в марноті — буде мати досить злиднів.</p>
<p>20 Вірний чоловік багатий на благословення; але хто спішить розбагатіти — не залишиться невинним.</p>
<p>21 Звертати увагу на особу — не добре, бо і ради кусня хліба чоловік може згрішити.</p>
<p>22 Хто спішить бути багатим, має заздрісне око, і не гадає, що злидні насунуться на нього.</p>
<p>23 Хто напоумляє людину, той знайде вкінці більше прихильності, ніж той, що лестить язиком.</p>
<p>24 Хто обкрадає батька свого або матір свою, і скаже: «Це не гріх», той розбійнику друг.</p>
<p>25 Той, хто гордий серцем, розпалює сварку; але хто покладає надію свою на Господа — буде насичений.</p>
<p>26 Хто покладає надію на свій розум, той немудрий; але хто ходить в мудрості — буде врятований.</p>
<p>27 Хто дає убогому, не буде в недостатку, але хто відвертає очі свої, буде мати багато прокльонів.</p>
<p>28 Коли піднімаються нечестиві — ховаються люди, а коли вони зникають, то множаться праведні.</p>
<h4>Приповiстi 29</h4>
<p>1 Людина, що заслуговує покарання, залишається твердошиєю, — буде раптом скрушена, і не буде їй ліку.</p>
<p>2 Коли праведники при владі, то радіють люди, а коли запанують нечестиві, то народ стогне.</p>
<p>3 Хто любить мудрість, — той потішає батька; хто ж дружить з блудницями, — той марнує майно своє.</p>
<p>4 Цар правосуддям зміцнює край свій; хто ж приймає подарунки — руйнує його.</p>
<p>5 Хто лестить ближньому своєму — стелить сіть під ноги йому.</p>
<p>6 В гріху лихого чоловіка — сильце йому, а праведник веселиться і радіє.</p>
<p>7 Праведник зважає на справи бідних; нечестивий не розбирає справи.</p>
<p>8 Зневажники втягають місто в безладдя, а мудрі відвертають гнів.</p>
<p>9 Коли мудрий сперечається з безглуздим, то чи гнівається, чи сміється, — спокою не має.</p>
<p>10 Кровожерний ненавидить чесного; але праведний шукає душі його.</p>
<p>11 Безтямний висловлює весь свій глузд, а мудрий зберігає його на потім.</p>
<p>12 Як правитель слухає брехні, то всі слуги його нечестиві.</p>
<p>13 І убогий і обманник зустрічаються разом, а Господь просвітлює обом їхні очі.</p>
<p>14 Коли цар судить бідних по правді — престол його утвердиться назавжди.</p>
<p>15 Різка і догана дають мудрість; але дитина залишена сама собі — соромить матір свою.</p>
<p>16 Коли множаться нечестиві — зростає і гріховність, але праведні побачать падіння їх.</p>
<p>17 Карай сина твого, і він дасть тобі спокій, і дасть радість душі твоїй.</p>
<p>18 Без одкровення згори люд розбещений; але хто тримається Закону — щасливий буває.</p>
<p>19 Раба не навчиш словами, бо хоч він і розуміє, та не послухає.</p>
<p>20 Чи бачив ти людину поспішливу в словах своїх? Більше надії на нерозумного, ніж на неї.</p>
<p>21 Хто з дитинства виховує раба свого в пестощах, то після він захоче сином бути.</p>
<p>22 Гнівлива людина заводить сварку, а несамовитий багатий гріхами.</p>
<p>23 Гординя людини принижує її, а покірний духом — підноситься в честі.</p>
<p>24 Хто спільник зі злодієм — ненавидить душу свою; він чує прокляття, та не виявляє того.</p>
<p>25 Страх перед людьми — стане пасткою; хто ж покладає надію на Господа — буде спасенний.</p>
<p>26 Багато хто шукає прихильності правителів, та доля людей від Господа.</p>
<p>27 Несправедливий чоловік — мерзота для праведного; а хто ходить правими дорогами — огидний для нечестивого.</p>
<h4>Приповiстi 30</h4>
<p>1 Слова Агура, сина Якея; слова пророчі, які говорив муж цей до Ітіїла, навіть до Ітіїла і Укала:</p>
<p>2 Справді, я більший неук, як хто інший, і не маю розуміння людського.</p>
<p>3 Я також не вчився мудрості, і не маю пізнання святих.</p>
<p>4 Хто вознісся на небо, або зійшов? Хто зібрав вітер у жменях своїх? Хто зав'язав воду в одежу свою? Хто утвердив всі кінці землі? Яке ім'я йому? Яке ім'я синові його? Чи можеш ти сказати?</p>
<p>5 Всяке слово Боже — чисте; Він — щит для тих, хто шукає захисту в Нього.</p>
<p>6 Не додавай до слів Його, щоб Він не докорив тобі, і щоб ти не стався неправдомовцем.</p>
<p>7 Двох речей я прошу в Тебе, не відмов мені, аж поки умру:</p>
<p>8 Віддали від мене марноту і неправду; не давай мені ні убозства, ні багатства; годуй мене хлібом насущним.</p>
<p>9 Щоб я не переситився і не відрікся від Тебе, кажучи: «Хто Господь?», а в біді, щоб не став красти; і не зневажав ім'я Бога мого.</p>
<p>10 Не оскаржуй раба перед паном його, щоб не проклинав тебе, і ти не був винним.</p>
<p>11 Є рід, який проклинає батька свого, і не благословляє матері своєї.</p>
<p>12 Є рід, який є чистий в очах своїх, але не обмитий від нечистоти своєї.</p>
<p>13 Є рід, якого очі гордовиті, і повіки його підняті.</p>
<p>14 Є рід, якого зуби, як мечі, а щелепи — як ножі, щоб пожирати убогих на землі і нужденних між людьми.</p>
<p>15 В ненажери є дві доньки: «Давай! Давай!» Ось, три ненажерні, і четверта не скаже: «Годі!»</p>
<p>16 Гріб і утроба неплідна, земля, яка не насититься водою, і вогонь, — не скажуть: «Досить!»</p>
<p>17 Око, яке насміхається з батька, і зневажає покору матері своїй, ворони виклюють у долині, і молоді орли поїдять їх.</p>
<p>18 А це три речі, як дивні для мене, навіть чотири, яких я не розумію:</p>
<p>19 Дороги орла в повітрі, дороги гадюки на скелі, дороги корабля серед моря і дороги чоловіка до дівчини.</p>
<p>20 Така дорога жінки блудниці; вона наїлась, обтерла рот собі і каже: «Я не вчинила злого!»</p>
<p>21 Від трьох тремтить земля, і від чотирьох, яких не може знести:</p>
<p>22 Раба, коли він робиться царем; негідника, коли він наїдається доситу;</p>
<p>23 огидну жінку, коли вона вийде заміж; і служницю, коли займе місце господині своєї.</p>
<p>24 А ці чотири — малі на землі, але вони надзвичайно мудрі:</p>
<p>25 Мурашки — народ слабенький, але заготовляють поживу свою літом.</p>
<p>26 Гірські миші — народ кволий, але будують доми собі на скелях.</p>
<p>27 Сарана не має царя, але виступає вся злагоджено.</p>
<p>28 Павук — лапками спинається, і в царських палатах буває.</p>
<p>29 Ці троє, котрі ходять злагоджено, навіть четверо виступають:</p>
<p>30 Лев — сильніший між звірами, не поступиться ні перед ким.</p>
<p>31 Кінь, козел також і цар, коли з ним військо.</p>
<p>32 Коли ти вчинив глупоту в зарозумілості своїй, і подумав зле, то затули уста рукою.</p>
<p>33 Бо як при збиванні молока твориться масло, і як удар в ніс спричиняє кровотечу, так і придушений гнів приносить сварку.</p>
<h4>Приповiстi 31</h4>
<p>1 Слова царя Лемуїла; повчання, яке давала йому мати його.</p>
<p>2 Що ж, сину мій? Що, сину утроби моєї? Що, сину обітниць моїх?</p>
<p>3 Не віддавай сили твоєї жінкам, ні доріг твоїх губителькам царів.</p>
<p>4 Не царям, Лемуїл, не царям вино пити, і не князям — сікер.</p>
<p>5 Щоб він не впився і не забув про Закон, і не викривив суду для пригноблених.</p>
<p>6 Дайте сікеру тому, хто гине; і вина тому, що має тягар на серці.</p>
<p>7 Нехай нап'ється і забуде про своє горе, і не згадає більше про терпіння свої.</p>
<p>8 Відкривай уста твої за того, хто не має голосу, і для захисту тих, що приречені на зруйнування.</p>
<p>9 Відкривай уста твої, судячи справедливо, і на захист справи бідного і нужденного.</p>
<p>10 Хто знайде жінку чеснотну? Ціна її понад перли.</p>
<p>11 Серце чоловіка її впевнене в ній, і він не залишається без прибутку.</p>
<p>12 Вона чинить йому добро, а не зло всі дні життя свого.</p>
<p>13 Вона здобуває вовну і льон, і охоче працює руками своїми.</p>
<p>14 Вона, ніби, купецький корабель, здалека здобуває хліб свій.</p>
<p>15 Вона встає ще досвіта і роздає їжу та належне служницям своїм.</p>
<p>16 Подумає про поле, і купує його; з плодів рук своїх насаджує виноградник.</p>
<p>17 Підперізує силою стегна свої і зміцнює рамена свої.</p>
<p>18 Вона відчуває, що заняття її добре; світильник її не гасне і вночі.</p>
<p>19 Вона простягає руки свої до прядки, а пальці її тримають веретено.</p>
<p>20 Вона простягає руку свою для убогого, і руку подає злиденному.</p>
<p>21 Не боїться холоду для домашніх, бо вся сім'я її одягнена в подвійну одежу.</p>
<p>22 Вона робить собі килими; шовк і кармазин — одежа її.</p>
<p>23 Чоловік її знаний у воротах, коли сидить зі старшими краю.</p>
<p>24 Вона робить покривала і продає; і доставляє пояси купцям.</p>
<p>25 Сила і порядність — одежа її; вона весело дивиться в майбутнє.</p>
<p>26 Вона відкриває уста свої з мудрістю, і на язиці її закон доброти.</p>
<p>27 Добре доглядає за ходом господарства свого, і не їсть хліба в марноті.</p>
<p>28 Діти її встають і благословляють її; і чоловік її також хвалить її:</p>
<p>29 «Багато було чеснотливих, а ти перевищила всіх їх!»</p>
<p>30 Миловидність зрадлива, врода — марнотна, а жінка, котра боїться Господа — достойна хвали.</p>
<p>31 Віддайте їй по плодам рук її, і нехай її вчинки вихваляють її при брамах!</p>
</BODY>
</HTML>
