<h4>Наума 1 
<p>1 Пророцтво про Ніневію; книга видінь Наума з Елкошу. 
<p>2 Господь є Бог ревний і месник; месник Господь і грізний у гніві: мстить Господь ворогам своїм, і не помилує супротивників Своїх. 
<p>3 Господь довготерплячий і великий могутністю, і не залишить без покарання; у вихорі і в бурі хода Господа, і хмара – порох від ніг Його. 
<p>4 Заборонить Він морю – і воно висихає, і всі ріки пересихають; в'яне Башан та Кармел і тьмяніє барва Ливану. 
<p>5 Гори тремтять перед Ним і пагорби тануть, і земля хитається перед лицем Його і вся земля і все, що існує на ній. 
<p>6 Перед обуренням Його хто встоїть? І хто витерпить полум'я гніву Його? Гнів Його розливається, як вогонь; скелі розпадаються перед ним. 
<p>7 Добрий Господь – притулок Він у день скорботи – і знає тих, котрі сподіваються на Нього. 
<p>8 Але нещадною повінню зруйнує до підмурків [Ніневію] , і ворогів Його спіткає морок. 
<p>9 Що затіваєте ви супроти Господа? Він звершить винищення і лихоліття вже не станеться ніколи, 
<p>10 Бо переплетені між собою, мов терен, і сп'янілі, як пияки, вони поглинуті будуть цілком, наче суха солома. 
<p>11 Із тебе вийшов той, що виплекав лихе супроти Господа, і склав раду лиходіїв. 
<p>12 Так говорить Господь: Хоч вони у безпеці і численні, але вони будуть порубані і щезнуть; а тебе, хоч Я обтяжував, уже ніколи не обтяжуватиму. 
<p>13 І нині Я зламаю ярмо його, що лежить на тобі, і ланцюги твої розірву. 
<p>14 А про тебе, [Ашшуре] , Господь ухвалив: Уже не буде ніколи насіння з твоїм ім'ям; із дому бога твого повинищую ідолів і бовванів, приготую тобі в ньому могилу, тому що ти будеш зневажений.
<p>15 Ось, на горах – ноги благовісника, що звіщає мир: Святкуй, Юдеє, свята твої, виконуй обітниці твої, бо вже ніколи не проходитиме по тобі лиходій. Він цілком знищений. 
<h4>Наума 2 
<p>1 Підводиться на тебе руйнівник; охороняй фортеці, стережи шлях, підпережи крижі, збирайся на силі. 
<p>2 Бо відтворить Господь велич Якова, як велич Ізраїля, тому що спустошили їх спустошувачі, і виноградні гілки їхні винищили.
<p>3 Щит героїв його червоний, вояки його в одежі багряній; вогнем виблискують колісниці в підготовчий день до битви, і ліс списів хвилюється. 
<p>4 Вулицями ринуть колісниці, гримкочуть на майданах; полиски від них, немов од вогню; спалахують, як блискавиця. 
<p>5 Він викликає сміливих своїх, але вони спотикаються в ході своїй; квапляться на мури міста, проте облога уже постала. 
<p>6 Річкова брама відчиняється і палац руйнується. 
<p>7 Ухвалено: Вона буде оголена і відведуть її в полон, і рабині її будуть стогнати, мов голуби, ударяючи себе в груди. 
<p>8 Ніневія від часу утворення свого була, наче ставок, наповнений водою, а вони втікають. Стійте! Постривайте! Але ніхто не озирається. 
<p>9 Розкрадайте срібло, розкрадайте золото! Немає кінця накопиченню всілякого коштовного начиння. 
<p>10 Пограбована, спустошена і розорена вона, – і тане серце, коліна тремтять; у всіх крижах сильний біль, і лиця в усіх збагровіли. 
<p>11 Де нині лігво левів і те пасовисько для левенят, котрим походжав лев, левиця і левеня, і ніхто не лякав їх? 
<p>12 Лев, що роздирає для годівлі своїх левенят і котрий душить для левиць своїх та наповнює здобиччю печери свої і лігва свої – накраденим? 
<p>13 Ось Я – на тебе, говорить Господь Саваот, і спопелю в диму колісниці твої, і меч пожере левенят твоїх, і винищу на землі здобич твою, і не буде вже почутим голос послів твоїх. 
<h4>Наума 3 
<p>1 Горе місту крови! Воно всуціль виповнене обманом і вбивством і не припиняється в ньому грабіж. 
<p>2 Чутно посвист батога і стукіт коліс, іржання коня і гуркітнява колісниці, що мчиться. 
<p>3 Мчить колісниця, виблискує меч і блищать списи; убитих багато, і гори трупів; немає кінця трупам, спотикаються об трупи їхні. 
<p>4 Оце – за численні блудодіяння розпусниці з приємною зовнішністю, удатної в чаклунстві, котра блудодіяннями своїми продає народи і чаклунством своїм – племена. 
<p>5 Ось Я – на тебе говорить Господь Саваот: І підійму на лице твоє поділ одягу твого, і покажу народам голизну твою і царствам соромоту твою. 
<p>6 І закидаю тебе мерзотами, вчиню тебе зневаженою і виставлю тебе на ганьбу. 
<p>7 І станеться те, що всілякий, коли забачить тебе, утікатиме від тебе і скаже: Спустошена Ніневія! Хто поспівчуває їй? Де знайду Я потішувачів для тебе? 
<p>8 Хіба ти краща від Но-Амону, що сидить поміж ріками, оточений водою, котрого валом було море, і море слугувало муром йому? 
<p>9 Ефіопія та Єгипет з безліччю інших служили йому підмогою; копти і лівійці приходили на поміч тобі. 
<p>10 Але й він переселений, пішов у полон; навіть немовлята його побиті на перехрестях усіх вулиць, а на вельможних його кидали жереба, і всі князі його закуті в ланцюги. 
<p>11 Отак і ти – сп'янієш і сховаєшся; отак і ти будеш шукати захисту від супротивника. 
<p>12 Усі укріплення твої схожі на смоківницю зі спілими плодами; якщо потрясти їх, то вони впадуть прямісінько до рота бажаючому поживитися. 
<p>13 Ось, і народ твій, мов жінки в тебе: ворогам твоїм навстіж відчиняться брами землі твоєї, вогонь пожере засуви твої. 
<p>14 Начерпай води на час облоги; зміцнюй фортеці твої; піди в багно, топчи глину, полагодь піч для випалювання цегли. 
<p>15 Там поглине тебе вогонь, порубає тебе меч, пожере тебе, мов гусінь, якби ти навіть примножився, мов гусінь, примножився, як сарана. 
<p>16 Купців у тебе стало більше, аніж зір у небі; але ця сарана розпорошиться і полетить. 
<p>17 Князі твої, – мов сарана, і військові старшини твої – наче рої мошви, котра в холодну пору гніздиться в щілинах [стін] , а коли зійде сонце, то розлітається, – і не впізнаєш місця, де вона була. 
<p>18 Сплять пастирі твої, царю асирійський, спочивають вельможі твої, народ твій розпорошився по горах, і нікому зібрати його. 
<p>19 Немає лікування для рани твоєї, болісна виразка твоя. Усі, що почули звістку про тебе, будуть аплодувати про тебе; бо кого не сягала безупинно злоба твоя? 
