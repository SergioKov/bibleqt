<h4>Пісня Пісней 1 
<p>1 Нехай же цілує він мене поцілунком уст своїх. Бо кохання твоє солодше од вина. 
<p>2 Бо від пахких духмян твоїх ймення твоє, мов єлей розлитий; тому юнки кохають тебе. 
<p>3 Веди мене, ми побіжимо з тобою; цар завів мене до світлиць своїх, будемо захоплюватися і радіти тобою, ми будемо твою любов понад вино хвалити; яка ж то насолода тебе кохати! 
<p>4 Доні єрусалимські! Чорнява я, але гарна, мов шатра Кедарські, мов запони Соломонові. 
<p>5 Не дивіться на те, що я смаглява; бо сонце дивилося на мене, сини матері моєї розгнівалися на мене, залишили мене стерегти виноградники, – але мого власного виноградника я не стерегла. 
<p>6 Скажи мені ти, котрого любить душа моя: де пасеш ти? Де опівдні спочинок даєш отарі твоїй? Нащо мені осторонь бути біля отар друзів твоїх? 
<p>7 Якщо ти не відаєш усього, о найчудовіша серед жінок, то йди собі слідами овець і паси козенят твоїх біля наметів пастухових. 
<p>8 З лошицею моєю в колісниці фараоновій я порівняв тебе, улюблена моя! 
<p>9 Прегарні щічки твої за підвісками, шия твоя в золотому намисті; 
<p>10 Золоті підвіски ми вчинимо тобі із срібними блищиками. 
<p>11 Доки цар був за столом своїм, народ мій розливав пахощі свої. 
<p>12 Мировий пучечок – улюблений мій у мене; цілу ніч він буде спочивати на грудях моїх. 
<p>13 Наче гроно кипрове, – коханий мій в мене у виноградниках Ен-Ґедських. 
<p>14 О, ти прекрасна, кохана моя, ти прекрасна! Очі твої голубині.
<p>15 О, ти прекрасний, улюблений мій і милий! І ложе у нас – зелень. 
<p>16 Дахи осель наших – кедри, а бантини наші – кипариси. 
<h4>Пісня Пісней 2 
<p>1 Я троянда шаронська, лілея долин. 
<p>2 Мов лілія між терням, – кохана моя між юнками, 
<p>3 Мов яблуня поміж лісовими деревами, – коханий мій між синами. У затінку від неї я люблю посидіти, і плід [коханого] був солодкий для мене. 
<p>4 Він приніс мене до бенкетного покою, і знамено його наді мною – кохання. 
<p>5 Підкрепіть мене печивом виноградним, освіжіть мене яблуками, бо я знемагаю від кохання. 
<p>6 Ліва рука його у мене під головою, а правиця обнімає мене. 
<p>7 Заклинаю вас, доні Єрусалимські, сарнами чи польовими ланями: не будіть і не тривожте моєї любови, доки йому до вподоби. 
<p>8 Голос коханого мого! Ось, він іде, скаче по горах, стрибає пагорбами. 
<p>9 Коханий мій схожий на сарну чи молодого оленя. Ось, він стоїть у нас за стіною, зазирає у вікно, крізь грати заглядає. 
<p>10 Коханий мій почав говорити мені: Підведися, улюблена моя, пречудова моя, вийди! 
<p>11 Ось, зима уже проминула і дощ минув, перестав; 
<p>12 Квіти з'явилися на землі; пора співу пташок надбігла, і голос горлиці чутно в країні нашій; 
<p>13 Смоковниці вже свої зелені смокви розкрили, і виноградні лози з ніжним цвітом дихають добрими духмянами. Підведися, кохана моя, найвродливіша моя, вийди!
<p>14 Голубко моя в ущелинах скельних у сховку стрімкої кручі! Покажися мені личком, дай почути твій голос, бо голос твій – мед і личко принадне.
<p>15 Ловіть нам лисиць, лисинят маленьких, що виноградники нівечать, а виноградники наші з ніжним цвітом. 
<p>16 Коханий мій належить мені, а я – йому; він пасе поміж лілеями. 
<p>17 Доки день [прохолодою] дихає, і утікають тіні, повернися, мій коханий, будь схожий на сарну чи молодого оленя на горах Бетеру. 
<h4>Пісня Пісней 3 
<p>1 На ложі моєму я вночі шукала того, котрого любить душа моя, шукала його і не знайшла його.
<p>2 Підведуся ж я, піду містом, вулицями і майданами, і буду шукати того, котрого любить душа моя; шукала я його та не знайшла його. 
<p>3 Зустріла мене сторожа, що обходила місто: чи не бачили ви того, котрого любить душа моя? 
<p>4 Та заледве відійшла од них, як знайшла того, котрого любить душа моя, вхопилася за нього, і не відпускала його, аж доки не привела його до оселі матері моєї, у внутрішні покої тої, що зачала мене. 
<p>5 Заклинаю вас, доні Єрусалимські, сарнами чи польовими ланями: не будіть, не тривожте мого кохання, доки йому до вподоби. 
<p>6 Хто ця, що виходить з пустелі, немов стовпи диму, напахчена миром та ладаном, усілякими пахощами мироварника? 
<p>7 Ось ложе його – Соломонове: шістдесят лицарів довкола нього, з лицарів славних Ізраїля. 
<p>8 Усі вони тримають по мечу, усі вправні в бою, кожен з мечем при стегні від страху нічного. 
<p>9 Ноші вчинив собі цар Соломон із дерев ливонських; 
<p>10 Стовпці їхні вчинив із срібла, а опертя для ліктів – із чистого золота; сидіння його з пурпуру; осердя його облямоване коханням доньок єрусалимських. 
<p>12 Підіть і подивіться, доні Сіонські, на царя Соломона у вінці, котрим увінчала його матір його у день його шлюбу, в день радощів серця його. 
<h4>Пісня Пісней 4 
<p>1 О, ти чудова, моя кохана, ти пречудова! Очі твої голубині за твоїм покривалом; коси твої, мов козяче стадо, що сходить з гори Ґілеадської. 
<p>2 Зуби твої, мов стрижених овець отара, що з купелі виходить, із котрих у кожної по двійко ягнят, і немає серед них неплідної;
<p>3 Мов стрічка черлена, губи твої, і вуста твої жадані; мов половинки граната – щічки твої за твоїм покривалом; 
<p>4 Шия твоя, наче вежа Давидова, на зброю влаштована, тисяча щитів висять у ній – усе щити лицарів! 
<p>5 Двійко персів твоїх, мов двійнята молодої сарни, що пасуться між лілеями. 
<p>6 Допоки день дихає [прохолодою] , і втікають тіні, я піду на гору мирову і на пагорб з ладану. 
<p>7 Уся ти прекрасна, кохана моя, і плямки не маєш ти жодної! 
<p>8 Ходімо зі мною з Ливану, моя наречена! Зі мною йди з Ливану! Спіши з верховини Амани, з верховини Сеніру та Гермону, від лігвищ левових, від гір леопардових. 
<p>9 Полонила ти серце моє, сестро моя, наречена; полонила ти серце моє одним поглядом очей твоїх, одним намистом, що на шиї твоїй. 
<p>10 О, які любі пестощі твої, сестро моя, наречена; О, наскільки любов твоя краща від вина, і духмяність олив твоїх – усі пахощі! 
<p>11 Щільниковим медом капають уста твої, наречена; мед і молоко під язиком твоїм, і духмяна шатів твоїх схожі на пахощі Ливану! 
<p>12 Замкнений садок – сестра моя, наречена, зачинена криниця, джерельце запечатане; 
<p>13 Розсадники твої – сад з гранатовими яблуками, з пречудовими плодами, кипри з нардами, 
<p>14 Нард і шафран, пахуча тростина і кориця з усілякими духмянами дерев, мира і алоє, з усіма пахощами найкращими; 
<p>15 Садове джерельце – криниця живої води і потоки з Ливану. 
<p>16 Здіймися, [вітре] , з півночі і прилинь з півдня, повій на сад мій, – і полинуть пахощі його! Нехай прийде мій коханий до саду свого і смакує солодкими плодами його. 
<h4>Пісня Пісней 5 
<p>1 Прийшов я до саду мого, сестро моя, наречена; набрав мири моєї з пахощами моїми, посмакував щільниками моїми з медом моїм, напився вина мого з молоком моїм. Їжте, друзі, пийте і насичуйтеся, улюблені. 
<p>2 Я сплю, а серце моє на сторожі; [ось] , голос мого коханого, котрий стукає: Відчини мені, сестро моя, кохана моя, голубко моя, найчистіша моя! Бачу, що голова моя усесенька в росі, а кучері мої – у нічній волозі. 
<p>3 Я скинула хітона свого, як же мені знову одягнути його? Я помила ноги собі: як же мені бруднити їх? 
<p>4 Коханий мій простягнув руку свою крізь отвір у дверях, і нутро моє захвилювалося від нього. 
<p>5 Я підвелася, щоб відімкнути коханому моєму, і з рук моїх скапувало миро, і з пальців моїх миро капало на руків'я замка. 
<p>6 Відчинила я коханому моєму, а коханий мій обернувся і зник. Аж душа мені затерпла, як він говорив; я шукала його і не знаходила його; кликала його, а він не обізвався до мене; 
<p>7 Зустріла мене варта, що обходила місто; вартові побили мене, поранили мене, здерли з мене покривало моє, вартові мурів. 
<p>8 Заклинаю вас, доні єрусалимські; якщо ви стрінете коханого мого, що скажите ви йому? Що я знемагаю від кохання. 
<p>9 А чим же коханий твій кращий від інших коханих, найвродливіша серед жінок? Чим коханий твій кращий від інших, що ти отак благаєш нас? 
<p>10 Коханий мій білявий і рум'яний, найвиразніший з-поміж десяти тисяч інших. 
<p>11 Голова його – чисте золото; кучері його хвилясті, і чорні, як ворон. 
<p>12 Очі його – мов голуби край потоків води, що купаються в молоці, а відтак на березі сідають. 
<p>13 Щоки його – квітник духмяний, мов квіти солодкі; губи його, – як лілеї, випромінюють солодке миро; 
<p>14 Руки його – золоті кругляки, оздоблені топазами; живіт його – мовби статуя із слонової кості, оздоблена сапфірами; 
<p>15 Ноги його – мармурові стовпи, поставлені на підніжжях з чистого золота; вигляд його схожий на Ливана, величний, мов кедри. 
<p>16 Уста його – найсолодші, і увесь він – люб'язність. Ось, хто коханий мій, і ось хто друг мій, доні єрусалимські. 
<h4>Пісня Пісней 6 
<p>1 Куди пішов коханий твій, найвродливіша серед жінок? Куди завернув твій милий? Ми пошукаємо його з тобою. 
<p>2 Мій коханий пішов до саду свого, до квітників духмяних, щоб випасати в садах і збирати лілеї. 
<p>3 Я належу коханому моєму, а коханий мій – мені; він випасає серед лілей. 
<p>4 Прекрасна ти, кохана моя, наче Тірца, і люб'язна, мов Єрусалим, грізна, як полки з прапорами! 
<p>5 Відведи очі твої від мене, тому що вони долають мене. 
<p>6 Зуби твої, мов стадо кіз, що сходить з Ґілеад-гір; зуби твої, мов отара овець, що з купальні виходить, і в кожної є двійко ягнят і неплідної немає поміж ними; 
<p>7 Мов половинки гранатового яблука – скроні твої під покривалом твоїм. 
<p>8 Є шістдесят цариць і вісімдесят наложниць та юнок безліч. 
<p>9 Але єдина – вона, голубка моя, чиста моя; єдина вона в матері своєї, вибрана єдина тією, що народила її. Побачили її доні Сіону – і величають її, цариці й наложниці – і вихваляють її. 
<p>10 Хто оця, що схожа на зорю, прекрасна, як місяць, і ясна, мов сонце, грізна, як полки з прапорами? 
<p>11 Я зійшла в горіховий сад подивитися на плоди долини, поглянути, чи виноград броститься, і чи розквітли гранатові дерева? 
<p>12 Не відаю, як душа моя вабила мене до колісниць відомих народу мого! 
<h4>Пісня Пісней 7 
<p>1 Озирнися, озирнися, о, Суламіто! Озирнися, озирнися, – і ми подивимося на тебе. Чого вам дивитися на Суламіту, наче на танок військовий? 
<p>2 О, які прекрасні ноги твої в сандаліях, доню шляхетна! Округлість стегон твоїх – як намисто, витвір рук удатних; 
<p>3 Живіт твій – кругла чаша, [у котрій] не щезає духмяне вино; лоно твоє – сніп пшениці, оточений лілеями; 
<p>4 Двійко персів твоїх – мов двоє сарняток, близняток сарни; 
<p>5 Шия твоя, мов стовп із слонової кості; очі твої – озерця Хешбонські, що біля брами Бат-Рабіму; а ніс твій – вежа ливанська, що на Дамаск поглядає. 
<p>6 Голівка твоя на тобі, мов Кармел, і коси на голівці твоїй, мов пурпур; цар у захваті від [твоїх] кучерів. 
<p>7 Яка ж ти вродлива, яка зваблива, кохана моя, твоєю вродою. 
<p>8 Цей стан твій схожий на пальму, і груди твої на виноградні грона. 
<p>9 Подумав я: Вилізу на пальму, вхоплюся за гілки її; і груди твої були б, як грона виноградні, і видих ніздрів твоїх, як від яблук; 
<p>10 Уста твої, як найкраще вино. Воно тече для мого улюбленого солодко, спонукаючи замовкнути того, хто говорить. 
<p>11 Я належу улюбленому моєму, і до мене [прагне] бажання його. 
<p>12 Прийди, коханий мій, вийдемо в поле, заночуємо в поселеннях; 
<p>13 Уранці підемо до виноградників, глянемо, чи виноград броститься, чи його квіт з'явився, чи зацвіли вже гранатові дерева; там я віддам йому кохання моє. 
<p>14 Мандрагори вже пахощі розливають, і біля дверей наших усякі плоди пречудові; нові й старі, [це] для тебе, мій коханий, я поклала. 
<h4>Пісня Пісней 8 
<p>1 О, якби ти був моїм братом, що смоктав перса моєї матері. Тоді я, зустрівши тебе на вулиці, цілувала б тебе, і не була б зневаженою. 
<p>2 Я повела б тебе, привела б тебе в оселю матері моєї, ти навчав би мене, а я напоїла б тебе пахучим вином, соком граната мого. 
<p>3 Ліва рука його була б у мене під головою, а права обнімала б мене. 
<p>4 Заклинаю вас, доні єрусалимські: не будіть і не турбуйте моє кохання, доки йому приємно. 
<p>5 Хто це сходить від пустелі, спираючись на її коханого? Під яблунею я розбудила тебе, там сповила тебе мати твоя, там вона принесла тебе, та, що породила тебе. 
<p>6 Поклади мене, мов печатку, на серце твоє, мов перстень на руку твою: бо міцне, мов смерть, кохання; люті, мов пекло, ревнощі; стріли її – стріли вогненні; воно має полум'я найпристрасніше. 
<p>7 Глибокі води не можуть загасити любови, і ріки не захлинуть її. Якби хтось віддав усю маєтність дому свого за любов, то його відкинули б з презирством. 
<p>8 Є у нас сестра, котра ще маленька, і персів немає в неї; що нам учинити з сестрою нашою, коли будуть свататися до неї? 
<p>9 Якби вона була муром, то ми спорудили б на ньому срібний палац; а якби вона була дверима, то ми обшили б її кедровими дошками. 
<p>10 Я – мур, і перси у мене, мов башти; тому я буду в очах його, як та, що знайшла спокій. 
<p>11 Виноградник був у Соломона у Баал-Гамоні; він віддав цього виноградника сторожам, щоб кожний приносив за плоди його тисячу срібняків. 
<p>12 А мій виноградник у мене при мені. Тисяча нехай тобі, Соломоне, а двісті – сторожам плодів його. 
<p>13 О ти, що в садах живеш! Товариші зважають на голос твій, дай же й мені послухати його. 
<p>14 Поспішай, коханий мій! Будь, мов сарна чи молодий олень, на горах бальзамових.
