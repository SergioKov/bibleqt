Послання Якова
<h4>Якова 1 Випробування віри. 
<p>1 Яків, служник Бога і Господа Ісуса Христа, дванадцятьом колінам, що у Розпорошенні, – радійте! 
<p>2 З великою радістю приймайте, браття мої, коли впадаєте у різноманітні спокуси, 
<p>3 Знаючи, що випробування вашої віри утворює терпіння; 
<p>4 А терпіння мусить мати досконалий вплив, щоб ви були досконалі в усій повноті, без жодної вади. 
<p>5 А якщо у когось із вас бракує мудрости, нехай просить у Бога, Котрий дає всім щиро і без докорів, – він дістане її. 
<p>6 Але нехай просить з вірою, без жодного сумніву, бо той, що має сумнів, схожий на морську хвилю, що її піднімає вітер і розгойдує; 
<p>7 І нехай не сподівається така людина одержати щось від Господа. 
<p>8 Людина з подвійними думками не утверджена на всіх шляхах своїх. 
<p>9 Нехай хвалиться брат принижений високістю своєю. 
<p>10 А багатий – приниженням своїм, тому що він знебудеться, мов цвіт на траві; 
<p>11 Сходить сонце, настає спека, і спекою висушує траву, цвіт її опадає, щезає краса її виду; так зав‘яне й багатий на шляхах своїх. 
<p>12 Блаженна людина, котра переносить спокуси, тому що після випробування вона дістане вінець життя, котрого обіцяв Господь тим, хто любить Його. 
<p>13 Спокушуваний, ніхто не кажи: Бог мене спокушає; тому що Бог не спокушається злом і Сам не спокушає нікого, 
<p>14 Але кожний зазнає спокуси, захоплюючись і зваблюючись власною похіттю; 
<p>15 А похіть, започаткувавшись, породжує гріх, а вчинений гріх породжує смерть. 
<p>16 Не вдавайтеся, браття улюблені, до омани: 
<p>17 Усіляке добре давання і всілякий дар досконалий походить згори, від Батька світів, у Котрого немає зміни чи навіть тіні переміни. 
<p>18 Він зажадав, і породив нас словом істини, щоб ми стали певним першопочатком Його творінь. 
<p>19 Отож, браття мої улюблені, нехай кожна людина буде швидка на слухання й повільна на слова і повільна на гнів; 
<p>20 Бо гнів людини не утворює правди Божої. 
<p>21 А тому відхиливши всіляку нечистоту і останок злоби, в покорі прийміть насаджуване слово, котре може врятувати ваші душі. 
<p>22 Будьте ж виконавцями слова, а не тільки слухачами, що обдурюють самі себе. 
<p>23 Бо хто слухає слово і не виконує, той схожий на чоловіка, котрий розглядає природні риси свого обличчя у дзеркалі: 
<p>24 Він подивився на себе, відійшов – і відразу забув, який він. 
<p>25 А хто загляне пильно в закон досконалий, закон свободи, і перебуватиме в ньому, той буде не слухачем забудькуватим, але виконавцем справи, блаженний буде у своїм діянні. 
<p>26 Якщо хтось з-поміж вас гадає собі, що він побожний, і не впокорює свого язика, а зваблює своє серце, у того марна побожність. 
<p>27 Чиста і непорочна побожність перед Богом і Батьком оця, щоб допомагати сиротам і вдовам у їхніх скорботах і оберігати себе неопоганеним від світу. 
<h4>Якова 2 Багаті вірою – спадкоємці Царства Божого. 
<p>1 Браття мої! Майте віру в Ісуса Христа, нашого Господа слави, не зважаючи на особу. 
<p>2 Бо якщо до зібрання вашого зайде чоловік із перснем золотим, у пишній одежі, і зайде також бідака у вбогому вбранні, 
<p>3 І ви, з огляду на одягнутого в багату одіж, скажете йому: Тобі краще ось тут присісти, а бідному скажете: Ти стань он там, або сідай тут, біля ніг моїх, 
<p>4 То чи не вдаєтеся ви до пересуду у собі і чи не стаєте ви суддями з недобрими замірами? 
<p>5 Послухайте, брати мої улюблені: чи не вбогих світу вибрав Бог бути багатими вірою і спадкоємцями Царства, котре Він обіцяв тим, що люблять Його? 
<p>6 А ви зневажили бідного! Чи не багаті чинять вам утиски, і чи не вони тягнуть вас до суду? 
<p>7 Чи не вони ганьблять добре ймення, котрим ви називаєтеся? 
<p>8 Якщо ви виконуєте закон царський, за Писанням: Полюби ближнього твого, як себе самого, – добре чините; 
<p>9 Але якщо чините з упередженням, то гріх чините і перед законом виявляєтеся злочинцями. 
<p>10 Бо хто дотримується всього закону і згрішить в чомусь одному, той стає у всьому винуватий. 
<p>11 Бо Той Самий, Котрий сказав: Не чини перелюбу, сказав також: Не убий, а тому, якщо ти не чиниш перелюбу, але заб‘єш, то ти також злочинець закону. 
<p>12 Так запевняйте і так чиніть, як такі, що будете засуджені за законом свободи. 
<p>13 Тому що суд без милости тому, хто не виявив милости; милість – бо стає вищою понад судом. 
<p>14 Яка людині користь, браття мої, якщо хтось каже, що він має віру, а справ не має? Чи може ця віра врятувати його? 
<p>15 Якщо брат чи сестра нагі і не мають засобів для щоденного прожитку, 
<p>16 А хто-небудь із вас скаже їм: Ідіть з миром, грійтеся і харчуйтеся, але не дасть їм необхідного для тіла: яка користь? 
<p>17 Так само й віра, якщо не має добрих справ, то мертва сама в собі. 
<p>18 Але скаже хто-небудь: Ти маєш віру, а я маю справи: покажи мені віру твою без справ твоїх, а я покажу тобі віру мою зі справ моїх. 
<p>19 Ти віруєш, що Бог єдиний: і добре чиниш; але й демони вірують і тремтять. 
<p>20 Але чи хочеш знати, легковажна людино, що віра без добрих справ мертва? 
<p>21 Чи не справами виправдався Авраам, батько наш, поклавши на жертовник Ісаака, сина свого? 
<p>22 Чи бачиш, що віра сприяла діянням його, і справами віра досягла досконалости? 
<p>23 І справдилося слово Писання: Вірив Авраам Богові, і це зараховано йому у праведність, і він названий другом Божим. 
<p>24 Чи бачите, що людина виправдовується справами, а не вірою лише? 
<p>25 Так само й блудниця Рахав – чи не діянням виправдалася, коли прийняла вивідувачів і відпустила їх іншим шляхом? 
<p>26 Ось чому, як тіло мертве без духа, так і віра мертва без добрих справ. 
<h4>Якова 3 Застереження перед гріхами уст. 
<p>1 Браття мої! Не всі ставайте учителями, відаючи, що зазнаємо більшого осуду. 
<p>2 Бо всі ми багато згрішили. Хто не грішить у слові, той муж досконалий, який може упокорити також усе тіло. 
<p>3 Ось, ми вкладаємо вудила до рота коням, щоб вони підкорялися нам, і впливаємо на їхнє тіло.
<p>4 Ось і кораблі, хоч які вони великі, і хоч які потужні вітри їх носять, невеличким стерном скеровуються, куди прагне стерновий; 
<p>5 Так само й наш язик – невеликий член, однак багато важить. Глянь, невеликий вогник, а скільки речей може спалити; 
<p>6 І язик – вогонь, окраса неправди. Язик у такому положенні знаходиться між членами нашими, що опоганює все тіло і запалює коло життя, бо сам запалений від геєни; 
<p>7 Бо всілякий вид звірів і птахів, плазунів і морських тварин приборкується і приборканий людиною. 
<p>8 А язика упокорити ніхто з людей не може: це – невтримне зло; він виповнений отрутою смертельною. 
<p>9 Ним-бо благословляємо Бога і Батька, і ним же проклинаємо людей, утворених за подобою Божою. 
<p>10 Із тих самих уст виходить благословення і прокляття. Не мусить, браття мої, так бути. 
<p>11 Хіба витікає з одного джерела солодка і гірка вода? 
<p>12 Не може, браття мої, смоковниця приносити маслини, або виноградна лоза смокви: так само й джерело одне не може виливати солону і солодку воду. 
<p>13 Чи мудрий і розумний хтось із вас? Доведи це насправді гарною поведінкою з мудрою покірністю. 
<p>14 Але якщо у вашому серці ви маєте гірку заздрість і сварливість, то не хваліться й не вчиняйте наклепів на істину. 
<p>15 Це не є мудрість, що сходить згори, але земна, тілесна та демонська; 
<p>16 Бо де заздрість і сварливість, там безлад і все недобре. 
<p>17 Але мудрість, яка згори сходить, по-перше, чиста, потім сумирна, не вибаглива, слухняна, виповнена милосердям і гарними плодами, безстороння та нелукава.
<p>18 А плід правди у мирі сіється у тих, котрі бережуть мир. 
<h4>Якова 4 Дружба зі світом – ворожнеча супроти Бога. 
<p>1 Звідки у вас ворожнеча і розбрат? Чи не звідси, від пожадань ваших, що воюють у членах ваших? 
<p>2 Бажаєте – і не маєте; убиваєте і заздрите – і не можете сягнути; сваритеся і ворогуєте – і не маєте, тому що не просите. 
<p>3 Просите і не одержуєте, тому що просите не на добро, а щоб використати для ваших пожадань. 
<p>4 Перелюбники та перелюбниці! Хіба ви не знаєте, що дружба зі світом є ворожнеча супроти Бога? Отож, хто хоче бути приятелем світові, той стає ворогом Богові. 
<p>5 Чи ви гадаєте собі, що марно засвідчує Писання: До ревности любить Дух, що живе в нас? 
<p>6 Тому-то більшу дає благодать; бо якраз і сказано: Бог чинить спротив гордим, а сумирним дає благодать. 
<p>7 То підкоріться Богові; вчиніть спротив дияволові, і втече від вас; 
<p>8 Підійдіть ближче до Бога, і наблизиться до вас; очистіть руки, грішники, дайте лад серцю ті, що мають подвійні душі; 
<p>9 Журіться, плачте й ридайте; нехай сміх ваш обернеться на плач, а радість – на печаль. 
<p>10 Станьте покірними перед Господом, і піднесе вас. 
<p>11 Не лихословте один одного, браття: хто обмовляє брата, або судить брата свого, той обмовляє закон і судить закон; а якщо ти судиш закон, то ти не виконавець закону, але суддя. 
<p>12 Єдиний Законодавець і Суддя, Котрий може врятувати і погубити; а ти хто, котрий судиш іншого? 
<p>13 Тепер послухайте ви, що кажете: Сьогодні чи завтра вирушимо в таке-то місто, і проживемо там один рік, і будемо торгувати і одержувати прибуток, 
<p>14 Ви, котрі не відаєте, що станеться завтра: бо що таке життя ваше? Пара, що з‘являється на короткий час, а потім щезає. 
<p>15 Замість того, щоб вам казати: Якщо угодно буде Господові і будемо живі, то зробимо те чи те, 
<p>16 Ви, за своєю пихатістю, вдаєтеся до гордощів; а всілякі подібні гордощі є лихо. 
<p>17 Отож, хто знає, як чинити добро, і не чинить, тому гріх. 
<h4>Якова 5 Застереження багатіям. 
<p>1 Послухайте, ви, багатії: плачте і ридайте над бідуваннями вашими, котрі надходять на вас. 
<p>2 Багатство ваше згнило, і одежа ваша потрублена міллю. 
<p>3 Золото ваше і срібло ваше заіржавіло, й іржа їхня буде свідчити супроти вас, і пожере плоть вашу, мов огонь; ви зібрали собі скарби на останні дні. 
<p>4 Ось, заплата, котру ви не сплачуєте робітникам, що пожнивували поля ваші, волає, і зойки женців долинули до слуху Господа Саваота, 
<p>5 Ви розкошували на землі і мали насолоду; наситили серця ваші, немов на день заклання. 
<p>6 Ви засудили, убили Праведника: Він не чинив вам спротиву. 
<p>7 Отож, браття, будьте довготерплячі до пришестя Господнього. Ось, землероб наджидає щедрого плоду від землі, і для нього терпить довго, доки діждеться дощу раннього і пізнього. 
<p>8 Довготерпіть і ви, зміцніть серця ваші, тому що пришестя Господнє наближається. 
<p>9 Не нарікайте, браття, один на одного, щоб не зазнати суду: ось, Суддя стоїть біля дверей. 
<p>10 Як приклад лихих страждань і довготерпіння візьміть, браття мої, пророків, котрі говорили ім‘ям Господнім. 
<p>11 Ось, ми хвалимо тих, котрі терпіли. Ви чули про терпіння Йова і бачили кінець його терпінню від Господа, бо Господь милосердний вельми і співчутливий. 
<p>12 А передусім, браття мої, не присягайтеся ні небом, ні землею, і жодного іншою клятвою; але нехай буде у вас: Так, так і ні, ні; щоб ви не стали під осуд. 
<p>13 Чи страждає хтось серед вас? Нехай молиться. Чи веселий хтось? Нехай співає псалми. 
<p>14 Чи хворий хтось? Нехай покличе пресвітерів церкви, і нехай помоляться над ним, помазавши його єлеєм в ім‘я Господнє, – 
<p>15 І молитва віри уздоровить недужого, і підніме його Господь, і якщо він учинив гріхи, простяться йому. 
<p>16 Сповідайтеся один перед одним за провини і моліться один за одного, щоб уздоровитися: багато може посилена молитва праведного. 
<p>17 Ілля був чоловіком, схожим на нас, і молитвою помолився, щоб не було дощу; і не було дощу на землю три роки і шість місяців; 
<p>18 І знову помолився: і небо дало дощ, і земля вродила плід свій. 
<p>19 Браття! Якщо хтось із вас ухилятиметься від істини, а хтось наверне його, 
<p>20 Нехай той знає, що той, хто завернув грішника з недоброго шляху, врятує душу від смерти і багато гріхів покриє. 
