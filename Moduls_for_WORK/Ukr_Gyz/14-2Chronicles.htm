<h4>2 Літопису 1 
<p>1 І зміцнів Соломон, син Давидів, у царстві своєму; і Господь, Бог його, [був] з ним, і підніс його високо. 
<p>2 І [наказав] Соломон зібратися всьому Ізраїлеві: тисяцьким і сотникам, і суддям, і всім старшинам у всьому Ізраїлі – вождям поколінь.
<p>3 І пішли Соломон і все зібрання з ним на верховину, що в Ґів'оні, бо там була скинія Божа зібрання, котру спорудив Мойсей, служник Господній, в пустелі.
<p>4 Ковчега Божого приніс Давид із Кір'ят-Єаріму, на місце, котре приготовив для нього Давид, спорудивши для нього скинію в Єрусалимі. 
<p>5 А мідного жертовника, котрого вчинив Веселіїл, син Урії, сина Хурового, він [поклав] там, перед скинією Господньою; і шукали його Соломон із зібранням.
<p>6 І там перед Господом, на мідному жертовнику, котрий перед скинією зібрання, підніс Соломон тисячу всеспалень.
<p>7 Тієї ночі з'явився Бог Соломонові і сказав йому: Проси, що Мені дати тобі. 
<p>8 І сказав Соломон Богові: Ти утворив Давидові, батькові моєму, велику милість і настановив мене царем замість нього. 
<p>9 Нехай же здійсниться, Господе Боже, слово Твоє до Давида, батька мого. Оскільки Ти зацарював мене над народом чисельним, мов порох земний, 
<p>10 То нині дай мені мудрість і знання, щоб я [умів] виходити перед народом цим і входити; бо хто може урядувати над цим народом Твоїм великим? 
<p>11 І сказав Бог Соломонові: За те, що оце було на серці твоєму, і ти не просив багатства, маєтків і слави, і душі ворогів твоїх, а також не просив ти багато днів, а просив собі мудрости і знання, щоб урядувати народом Моїм, над котрим Я зацарював тебе, 
<p>12 Премудрість і знання дається тобі, а багатство і маєтки, і славу Я дам тобі такі, схожих на котрі не було у царів перед тобою і не буде після тебе. 
<p>13 І прийшов Соломон із верховини, що в Ґів'оні, від скинії зібрання, до Єрусалиму, і царював над Ізраїлем.
<p>14 І набрав Соломон колісниць і вершників; і було в нього тисяча чотириста колісниць і дванадцять тисяч вершників; і він розмістив їх в колісничних містах і при цареві в Єрусалимі.
<p>15 І вчинив цар срібло і золото в Єрусалимі рівноцінним [звичайному] камінню, а кедри за чисельністю їхньої учинив рівноцінними із сикоморами, котрі із низинних місць. 
<p>16 Коней приводили Соломонові з Єгипту та із Кеве; купці царські купували їх за гроші. 
<p>17 І вони поїхали і привезли колісницю з Єгипту, за шістсот [шеклів] срібла, і коня – за сто п'ятдесят. Ось так вони приводили [коней] усім царям хеттійським та царям арамійським. 
<h4>2 Літопису 2 
<p>1 І поклав собі Соломон спорудити дім йменню Господньому і дім царський для себе.
<p>2 І відрахував Соломон сімдесят тисяч носіїв і вісімдесят тисяч каменярів у горах, і наглядачів над ними три тисячі шістсот.
<p>3 І послав Соломон до Хірама, царя тирського, сказати: Як учинив ти з Давидом, батьком моїм, і посилав йому кедри для побудови дому для його замешкання, [так учини і зі мною]. 
<p>4 Ось, я будую дім йменню Господа, Бога мого, для присвяти Йому, щоб кадити перед Ним запашне кадіння, і для постійного покладання хліба та для усеспалення, вранці і увечері в суботу, і в новомісяччя, і на свята Господа, Бога нашого, що назавжди заповідано Ізраїлеві.
<p>5 І дім, котрого я будую, великий, тому що великий Бог наш, вищий від усіх богів! 
<p>6 І хто може спорудити Йому дім, коли небо і небеса небес не осягають Його? І хто я, щоб міг спорудити Йому дім? Хіба що [тільки] для спалювання пожертв перед Ним. 
<p>7 Отож, надішли мені тямущого чоловіка, який уміє виготовляти [вироби] золоті і срібні, мідні і залізні, із [прядива] пурпурного, багряного і блакитного [кольору], і такого, що володіє мистецтвом різьблення, і чинив би це разом із умільцями, які є у мене в Юдеї і в Єрусалимі, котрих зібрав Давид, батько мій.
<p>8 І надішли мені кедрових дерев, і кипарису і сандалового дерева з Ливану; бо я знаю, що служники твої уміють зрубувати дерева ливанські. І ось, служники мої підуть із служниками твоїми,
<p>9 Щоб мені приготувати багато дерев, бо дім, котрого я будую, великий і чудовий. 
<p>10 І ось, дереворубам, що зрубують дерева, служникам твоїм, я даю на харчі: пшениці – двадцять тисяч корів, і ячменю двадцять тисяч корів, і вина двадцять тисяч батів, і оливи двадцять тисяч батів.
<p>11 І відповідав Хірам, цар тирський, листом, котрого надіслав Соломонові: Через любов до народу Свого, Господь настановив тебе царем над ним.
<p>12 І [ще] сказав Хірам: Благословенний Господь, Бог Ізраїлів, що утворив небо і землю, і дав царю Давидові сина мудрого, котрий має розум та багатий на знання, і має намір збудувати дім Господові і дім царський для себе. 
<p>13 Отож, я посилаю [тобі] чоловіка мудрого, що має досвід, Хурам-Аві, 
<p>14 Сина [жінки] з Данових доньок, – а батько його тирянин, що вміє виготовляти [речі] із золота та срібла, з міді та із заліза, з каміння і з дерева, із [прядива] пурпурного, багряного і блакитного [кольору], а також із вісону та з багряниці, і різьбити всіляке різьблення і чинити все, що буде доручено йому разом з художниками твоїми і з художниками володаря мого Давида, батька твого. 
<p>15 А пшеницю і ячмінь, оливу і вино, про котрі говорив ти, володарю мій, пошли служникам твоїм.
<p>16 А ми назрубуємо дерев з Ливану, скільки необхідно тобі, і спровадимо їх плотами морем до Яфи, а ти спровадиш їх до Єрусалиму.
<p>17 І перерахував Соломон усіх чужинців, які були [о тій порі] в Ізраїлевому краї, після перепису їх, котрий учинив Давид, батько його, – і виявилося їх сто п'ятдесят три тисячі шістсот.
<p>18 І він учинив з них сімдесят тисяч носіїв, і вісімдесят тисяч каменярів у горах, і три тисячі шістсот наглядачів, щоб вони спонукали той народ до праці. 
<h4>2 Літопису 3 
<p>1 І розпочав Соломон будувати дім Господній в Єрусалимі, на горі Морійя, що вказана була Давидові, батькові його, на місці, котре приготовив Давид на току євусеянина Орнана.
<p>2 А розпочав він будувати другого [дня] другого місяця, четвертого року свого царювання.
<p>3 І ось підмурок, [якого поклав] Соломон при забудові дому Господнього: довжина [його] шістдесят ліктів старою мірою, а ширина двадцять ліктів. 
<p>4 І притвор, котрий перед домом, довжиною, за широтою дому, – на двадцять ліктів, а висотою на сто двадцять. І покрив він його зсередини чистим золотом. 
<p>5 А великий храм він покрив кипарисовим деревом, і покрив його щирим золотом, і вирізьбив на ньому пальми та ланцюжки.
<p>6 І покрив він храм коштовним камінням для оздоблення; а золото [було] золотом з Парваїму. 
<p>7 І покрив храм, бруси, пороги, і стіни його, і двері його золотом, і вирізьбив на стінах херувимів.
<p>8 І вчинив дім Святого Святих, довжина його за шириною храму, – двадцять ліктів, і ширина його – двадцять ліктів. І обклав він його очищеним золотом, на шістсот талантів. 
<p>9 А вага цвяхів – по п'ятдесят шеклів золота. Світлиці також покрив золотом.
<p>10 І вчинив він у Святому Святих двох херувимів різьбленої роботи, і покрив їх золотом. 
<p>11 Крила херувимів довжиною [були] на двадцять ліктів. Одне крило на п'ять ліктів, – торкалося стіни дому, а інше крило на п'ять ліктів, – сходилося з крилом другого херувима. 
<p>12 [Так само] й крило другого херувима на п'ять ліктів торкалося стіни дому, а інше крило на п'ять ліктів сходилося з крилом другого херувима.
<p>13 Крила цих херувимів [були] розкинуті на двадцять ліктів; і вони стояли на ногах своїх, обличчями своїми до храму. 
<p>14 І вчинив запону із блакитної, пурпурної та багряної [тканини], а також із вісону, і зобразив на ній херувимів. 
<p>15 І вчинив перед храмом два стовпи, довжиною по тридцять п'ять ліктів, і капітель, що на верхів'ї кожного, – на п'ять ліктів.
<p>16 І вчинив ланцюжки, [як] у святині, і поклав на верхів'ях стовпів, і виготовив сотню гранатових яблук, і поклав на ланцюги. 
<p>17 І поставив стовпи перед храмом, одного праворуч, а другого ліворуч, і назвав ім'я правому – Яхін, а ім'я лівому – Боаз. 
<h4>2 Літопису 4 
<p>1 І вчинив мідного жертовника: двадцять ліктів довжина його, і двадцять ліктів ширина його, і десять ліктів висота його.
<p>2 І вчинив море лите, – від краю його до краю його – десять ліктів, – все кругле, висотою на п'ять ліктів, і шнур на тридцять ліктів по колові його. 
<p>3 І [литі] образи волів стояли під ним колом зусібіч; на десять ліктів оточували море колом два ряди волів, вилитих одним литвом із ним.
<p>4 Стояло воно на дванадцятьох волах: троє обернені на північ, і троє обернені на захід, і троє обернені на південь, і троє обернені на схід. А море на них зверху, а задом вони до середини під нього. 
<p>5 Завгрубшки воно [було] з долоню, і краї його, утворені, мов краї тарілі, [були схожі] на розпуклу лілею. Воно містило до трьох тисяч батів. 
<p>6 І вчинив десять умивальниць, і поставив п'ять праворуч, а п'ять ліворуч, щоб мити в них, – приготовлене на всеспалення обмивали в них; а море – для священиків, щоб вони обмивалися в ньому. 
<p>7 І вчинив десять золотих світильників, як їм належало бути, і поставив у храмі, п'ять по праву руку і п'ять по ліву руку.
<p>8 І вчинив десять столів, і поставив у храмі, п'ять праворуч і п'ять ліворуч, і вчинив сотню золотих кропильниць. 
<p>9 І вчинив священиче подвір'я та подвір'я велике, і двері до двору і їхні стовпи покрив міддю.
<p>10 Море поставив праворуч, на південний схід.
<p>11 І вчинив Хурам миски і лопатки, і кропильниці. І скінчив Хурам роботу, котру чинив для царя Соломона в домі Божому. 
<p>12 Два стовпи і дві окрайки вінчиків на верхах стовпів і два орнаменти для покриття двох окрайок вінців, котрі на верхах стовпів.
<p>13 І чотириста гранатових яблук на двох мережках, два ряди гранатових яблук для кожної мережки, для покриття двох окрайок вінців, котрі на стовпах.
<p>14 І підстави учинив він, і умивальниці утвердив на підставах.
<p>15 Одне море, і дванадцять волів під ним,
<p>16 І тарелі, і лопатки, і виделки, і все знаряддя учинив Хурам-Авів цареві Соломонові, для дому Господнього, із полірованої міді. 
<p>17 В околицях Йордану виливав їх цар, у глинистій землі, між Суккотом та між Цередою. 
<p>18 І вчинив Соломон усі ці речі у великій кількості; аж так, що не знали ваги міді. 
<p>19 І вчинив Соломон усі речі для дому Божого і золотого жертовника, і столи, на котрих хліби показні.
<p>20 І світильники, і лампади їхні, щоб запалювати їх за установленням перед девіром із чистого золота. 
<p>21 І квіти, і лампади, і щипчики, – із золота, із найчистішого золота,
<p>22 І ножі, і кропильниці, і ложки, і тарелі, і кадильниці – із щирого золота; і двері храму, – двері його внутрішні у Святе Святих, і двері храму у святині – із золота.
<h4>2 Літопису 5 
<p>1 І завершилася уся робота, котру вчиняв Соломон для дому Господнього. І приніс Соломон посвячене Давидом, батьком його; і срібло, і золото, і всі речі віддав у скарбниці Божого дому.
<p>2 Тоді зібрав Соломон старшину ізраїльську і всіх старшин колін, старшин поколінь синів Ізраїлевих, до Єрусалиму для перенесення Ковчега заповіту Господнього з міста Давидового, тобто Сіону.
<p>3 І зібралися до царя всі Ізраїльтяни на свято, сьомого місяця.
<p>4 І прийшла вся старшина Ізраїлева, і левити піднесли Ковчега.
<p>5 І понесли Ковчега, і скинію зібрання, і всі речі освячені, котрі у скинії, – понесли їх священики і левити.
<p>6 А цар Соломон і вся громада Ізраїлева, яка зібралася до нього перед Ковчегом, приносили пожертви із овечок і биків, котрих неможливо перелічити і визначити, з причини чисельности. 
<p>7 І принесли священики Ковчега заповіту Господнього на місце його, у девір храму – до Святого Святих, під крила херувимів. 
<p>8 І херувими розкинули крила над місцем Ковчега, і покривали херувими Ковчег і жердини його зверху.
<p>9 І висунулися жердини так, що головки жердин Ковчега було видно перед девіром, але не помітні були зовні, і вони там донині. 
<p>10 Не було в Ковчегові нічого, окрім двох таблиць, котрі поклав Мойсей на Хориві, коли Господь склав [заповіта] із синами Ізраїлевими, по виході їх із Єгипту.
<p>11 Коли священики вийшли із святого місця, бо всі священики, які там знаходилися, – освятилися, і не очікували по відділах; 
<p>12 І левити співаки, всі вони, [тобто] Асаф, Геман, Єдутун і сини їхні, і брати їхні, убрані у вісон, з кімвалами, і з арфами та з цитрами, стояли на східному боці жертовника, і з ними сто двадцять священиків, які сурмили сурмами.
<p>13 І були, як один, ті, що сурмили, подаючи один голос на хвалу і подяку Господові, і коли загримів звук від сурм, і кімвалів, і музичних знарядь, і хвалили Господа, бо Він щедрий, бо навіки милість Його, то дім, дім Господній, виповнився хмарою!
<p>14 І не могли священики стояти на служінні через ту хмару, тому що Слава Господня виповнила дім Божий. 
<h4>2 Літопису 6 
<p>1 Тоді сказав Соломон: Господь повідав, що Він бажає замешкати в густому мороці (хмарі); 
<p>2 А я збудував дім для житла Тобі, місце вічного Твого замешкання.
<p>3 І обернувся цар обличчям своїм, і благословив усе зібрання Ізраїльтян – усе зібрання Ізраїльтян стояло. 
<p>4 І сказав: Благословенний Господь, Бог Ізраїлів, що повідав Своїми устами Давидові, батькові моєму, звершив [нині] обіцяне рукою Своєю. Він казав: 
<p>5 Від того дня, як Я вивів народ Мій із краю єгипетського, Я не вибрав міста в жодному з колін Ізраїлевих для спорудження дому, в котрому було б ймення Моє, і не вибрав чоловіка, який був би правителем над народом Моїм, Ізраїлем. 
<p>6 Але вибрав Єрусалим, щоб там було ймення Моє, і вибрав Давида, щоб він був над народом Моїм Ізраїлем.
<p>7 І було на серці в Давида, батька мого, збудувати дім йменню Господа, Бога Ізраїлевого;
<p>8 Але Господь сказав Давидові, батькові моєму: У тебе лежить на серці спорудити храм йменню Моєму; добре, що це на серці у тебе.
<p>9 Однак не ти збудуєш храм, а син твій, котрий вийде зі стегон твоїх, – він збудує храм йменню Моєму.
<p>10 І дотримався Господь слова Свого, котре вирік. Я став на місце Давида, батька мого, і сів на троні Ізраїлевому, як сказав Господь, і збудував дім йменню Господа, Бога Ізраїлевого. 
<p>11 І я поставив там Ковчега, в котрому заповіт Господа, складений Ним із синами Ізраїля.
<p>12 І став [Соломон] біля жертовника Господнього попереду всього зібрання Ізраїльтян, і підніс руки свої, 
<p>13 Бо Соломон учинив мідного амвона, довжиною на п'ять ліктів і шириною на п'ять ліктів, а висотою на три лікті, і поставив його посеред двору, і став на ньому, і прихилив коліна перед усім зібранням Ізраїльтян, і підніс руки свої до неба, –
<p>14 І сказав: Господе, Боже Ізраїля! Немає Бога, подібного до Тебе, ні на небі, ані на землі. Ти бережеш заповіта і милість до служників Твоїх, що ходять перед Тобою всім серцем своїм. 
<p>15 Ти звершив служникові Твоєму Давидові, батькові моєму, що Ти говорив йому, що вирік Ти устами Твоїми, то цього дня звершив рукою Твоєю.
<p>16 І нині, Господе, Боже Ізраїлів! Виконай служникові Твоєму Давидові, батькові моєму, те, що Ти сказав йому, кажучи: Не переведеться в тебе [муж], який сидить переді Мною на троні Ізраїлевому, як тільки сини твої будуть пильнувати за шляхами cвоїми, ходячи в Законі Моєму, як ти ходив переді Мною. 
<p>17 І нині, Господе, Боже Ізраїлів! Нехай же буде запевним слово Твоє, котре Ти говорив служникові Своєму Давидові. 
<p>18 Бо справді, чи Богові жити з людьми на землі? Якщо небо і небеса не вміщують Тебе, – тим паче храм оцей, котрого я спорудив.
<p>19 Але зглянься на молитву служника Твого і на благання його, Господе, Боже мій! Почуй відозву і молитву, котрою служник Твій молиться перед Тобою.
<p>20 Нехай же будуть очі Твої відкриті на храм оцей вдень і вночі, на місце, де Ти обіцяв поставити ймення Твоє, щоб чути молитву, котрою служник Твій буде молитися на місці оцьому.
<p>21 Почуй благання служника Твого і народу Твого Ізраїля, якими вони будуть молитися на місці цьому; почуй із місця замешкання Твого, з небес, почуй і помилуй! 
<p>22 Коли хтось згрішить супроти ближнього свого і вимагатиме від нього присяги, щоб він заприсягнувся, і буде звершуватися присяга перед жертовником Твоїм в храмі цьому, 
<p>23 Тоді Ти почуй з неба, і зверши суд над служниками Твоїми, вчини тому, що завинив, поклавши вчинок його на голову його; і виправдай справедливого, щоб винагородити його за правдою його.
<p>24 Коли зазнає поразки народ Твій, Ізраїль, від ворога його за те, що згрішив перед Тобою, і вони навернуться [до Тебе] і будуть сповідувати ймення Твоє, і будуть просити і молитися перед Тобою в храмі цьому, 
<p>25 Тоді Ти почуй з неба, і прости гріх народу Твого Ізраїля, і поверни їх у край, котрого Ти дав їм і батькам їхнім.
<p>26 Коли замкнеться небо, і не буде дощу за те, що вони згрішили перед Тобою, і будуть молитися на цьому місці, і сповідуватимуть ймення Твоє, і одвернуться від гріха свого, тому що Ти упокорив їх, 
<p>27 Тоді Ти почуй із неба, і прости гріх служників Твоїх і народу Твого Ізраїля, показавши їм добрий шлях, котрим їм простувати, і пошли дощ на землю Твою, котру Ти дав народові Твоєму у спадок.
<p>28 Чи голод буде на землі, чи буде моровиця, чи буде вітер пекучий, або іржа, сарана і черва, чи будуть притісняти його вороги на землі володінь його, [чи буде] якесь лихо, якась хвороба, 
<p>29 Усіляку молитву, кожне благання, яке буде від якого-небудь чоловіка чи від усього народу Твого Ізраїля, коли вони відчують кожний своє лихо і горе своє, і простягнуть руки свої до храму цього,
<p>30 Ти почуй із неба – місця замешкання Твого – і прости, і дай кожному за всі шляхи його, як Ти відаєш серце його, – бо Ти знаєш серце синів людських,
<p>31 Щоб вони боялися Тебе і ходили шляхами Твоїми упродовж усіх днів, доки живуть на землі, котру Ти дав батькам нашим.
<p>32 Навіть чужинець, котрий не від народу Твого Ізраїля, коли він прийде з краю далекого заради ймення Твого великого і руки Твоєї могутньої, і рамена Твого широкого, і прийде і буде молитися біля цього храму, 
<p>33 Ти почуй з неба, з місця замешкання Твого, і вчини все, про що буде благати до Тебе чужинець, щоб усі народи землі пізнали ймення Твоє, і щоб Тебе боялися, як народ Твій Ізраїль, і знали, що йменням Твоїм називається дім цей, котрого збудував я.
<p>34 Коли вийде Твій народ супроти ворогів своїх шляхом, котрим Ти пошлеш його, і будуть молитися Тобі, обернувшися до міста цього, котре Ти вибрав, і до храму, котрого я спорудив йменню Твоєму, 
<p>35 Тоді почуй з неба молитву їхню і благання їхнє і вчини, що необхідне для них.
<p>36 Коли вони згрішать перед Тобою, – бо немає чоловіка, котрий не згрішив би, – і Ти розгніваєшся на них, і віддаси їх ворогові, і відведуть їх у неволю їхню, до краю далекого чи близького,
<p>37 І коли вони згадають в краю, у котрому будуть в неволі, і звернуться, і будуть молитися до Тебе в краю неволі своєї, говорячи: Ми згрішили, вчинили беззаконня, ми завинили, 
<p>38 І звернуться до Тебе всім серцем своїм і всією душею своєю в краю неволі своєї, куди відведуть їх у неволю, і будуть благати, обернувшись до краю свого, котрого Ти дав батькам їхнім, і до міста, котре Ти вибрав, і до храму, котрого я збудував йменню Твоєму,
<p>39 Тоді почуй з неба, з місця замешкання Твого молитву їхню і благання їхнє, і вчини, що необхідне для них, і прости народові Твоєму, який згрішив перед Тобою.
<p>40 Боже мій! Нехай же будуть очі Твої відкриті і вуха Твої уважні до молитви на місці оцьому.
<p>41 І нині, Господе Боже, стань на [місце] спочину Твого, Ти і Ковчег могутности Твоєї. Священики Твої, Господе Боже, нехай у спасіння зодягнуться, а доброчинні Твої нехай щедротами наситяться. 
<p>42 Господе Боже! Не відверни лиця від помазанця Свого, згадай милості до Давида, служника Твого. 
<h4>2 Літопису 7 
<p>1 Коли скінчив Соломон молитися, зійшов вогонь з неба і поглинув усеспалення і пожертви, і слава Господня виповнила дім.
<p>2 І не могли священики увійти у дім Господній, тому що слава Господня виповнила дім Господній.
<p>3 І всі сини Ізраїлеві, як побачили, що зійшов огонь і слава Господня на дім, упали лицем на землю, на поміст, і вклонилися, і славословили Господа, бо Він щедрий, бо наповік милість Його.
<p>4 А цар і увесь народ почали приносити пожертви перед Господом.
<p>5 І приніс цар Соломон на пожертву двадцять дві тисячі телят і сто двадцять тисяч овечок: так висвятив дім Божий цар і увесь народ. 
<p>6 Священики стояли на служінні своєму, і левити із музичним знаряддям, котрі вчинив цар Давид для уславлення [піснями] Господа, бо вічна милість Його, оскільки Давид славословив через них; а священики сурмили сурмами перед ним, і увесь Ізраїль стояв. 
<p>7 Висвятив Соломон і внутрішню частину двору, котра перед домом Господнім, бо приніс там усеспалення і лій мирних пожертв, бо жертовник мідний, якого вчинив Соломон, не міг вмістити усеспалення, і хлібного приношення, і лою. 
<p>8 І вчинив Соломон о тій порі семиденне свято, і увесь Ізраїль з ним, зібрання вельми велике, [що зійшлося] від входу у Хамат аж до потоку Єгипетського.
<p>9 А восьмого дня вчинили урочисте зібрання, бо посвячення жертовника звершували сім днів і свято сім днів. 
<p>10 І двадцять третього дня сьомого місяця [цар] відпустив народ у шатра їхні, радий і звеселений у серці за щедрість, котру вчинив Господь Давидові, і Соломонові, і Ізраїлеві, народові Своєму. 
<p>11 І скінчив Соломон дім Господній і дім царський; і все, що передбачив Соломон у серці своєму вчинити в домі Господньому і в домі своєму, звершив він успішно. 
<p>12 І з'явився Господь Соломонові вночі, і сказав йому: Я почув молитву твою і вибрав Собі місце оце як дім жертвоприношення. 
<p>13 Якщо Я замкну небо і не буде дощу, і якщо накажу сарані пожерти землю, або пошлю моровицю на народ Мій;
<p>14 І впокориться народ Мій, котрий зветься йменням Моїм, і будуть молитися, і шукатимуть лиця Мого, і відвернуться од лихих шляхів своїх: то Я зачую з неба, і прощу гріхи їхні, і уздоровлю землю їхню. 
<p>15 Нині очі Мої будуть відкриті і вуха Мої уважні до молитви на місці цьому. 
<p>16 І нині Я вибрав і висвятив дім цей, щоб ймення Моє було там навіки, і очі Мої, і серце Моє будуть у ньому упродовж усіх днів. 
<p>17 І якщо ти будеш ходити переді Мною, як ходив Давид, батько твій, і будеш чинити все, що Я наказав тобі, і будеш дотримуватися настанов Моїх і законів Моїх;
<p>18 То утверджу трона царства твого, як Я обіцяв Давидові, батькові твоєму, кажучи: Не знатиме в тебе переводу [муж], який володарює в Ізраїлі. 
<p>19 А якщо ви одвернетеся і залишите настанови Мої і заповіді Мої, котрі Я дав вам, і підете служити іншим богам і поклонятися їм,
<p>20 То Я [винищу] Ізраїля із землі Моєї, котру Я дав їм, і храм оцей, котрого Я висвятив йменню Моєму, відкину від Себе і вчиню його притчею і посміховиськом у всіх народів.
<p>21 І від храму цього високого кожний, хто проходитиме повз нього, жахнеться і скаже: За що учинив так Господь із краєм цим і з храмом оцим? 
<p>22 І буде відповідь: За те, що вони залишили Господа, Бога батьків своїх, Котрий вивів їх із Єгипетської землі, і прихилилися до інших богів, і служили їм, – за те навів Він на них усе оце лихо.
<h4>2 Літопису 8 
<p>1 По завершенні двадцяти літ, упродовж яких Соломон будував дім Господній і свій дім, 
<p>2 Соломон розбудував і міста, котрі віддав Соломонові Хурам, і оселив у них синів Ізраїлевих. 
<p>3 І рушив Соломон на Хават-Цову, і здобув її. 
<p>4 І збудував він Тадморав пустелі, і всі міста для припасів, які заснував у Хаматі.
<p>5 Він розбудував Бет-Хорон горішній та Бет-Хорон долішній, фортечні міста, з мурами, брамами і засувами. 
<p>6 І Баалат, і всі міста для припасів, котрі були в Соломона, і всі міста для колісниць, і міста для верхівців, і все, що забажав Соломон збудувати в Єрусалимі і на Ливані, і по всій землі володіння свого, 
<p>7 Увесь народ, який залишився від хеттеїв, і амореїв, і періззеїв, і хіввеїв, і євусеїв, котрі були не з синів Ізраїлевих, – 
<p>8 Дітей їхніх, які залишилися на землі, котрих не винищили сини Ізраїлеві, – учинив Соломон такими, що сплачували данину аж донині.
<p>9 А синів Ізраїлевих не вчинив Соломон робітниками у діяннях своїх, але вони були вояками і старшинами охоронців його, і старшинами колісниць його і вершників його.
<p>10 І було чільних намісників у царя Соломона, що урядували народом, – двісті п'ятдесят. 
<p>11 А доньку фараонову перевів Соломон із міста Давидового у дім, котрого спорудив для неї; тому що, казав він, не мусить жити жінка у мене в домі Давида, царя Ізраїлевого; бо святий він, адже увійшов до нього Ковчег Господній. 
<p>12 Тоді розпочав Соломон підносити усеспалення Господові на жертовнику Господньому, котрого він учинив перед притвором,
<p>13 Щоб за приписами щодня приносити приношення, за Мойсеєвою заповіддю, в суботи і в новомісяччя, і на свята тричі на рік: на свято опрісноків і на свято жнив, і на свято куренів. 
<p>14 І ухвалив він, за розпорядженням Давида, батька свого, черги священиків на їхню службу, і левитів на їхню чергу, щоб вони славословили і служили при священиках за настановами щодня, і брамників за їхньою чергою, до кожної брами; бо таким був заповіт Давидів, чоловіка Божого. 
<p>15 І не ухилялися вони від наказів царя про священиків та левитів, щодо всякого чину і щодо скарбів.
<p>16 Так були налаштовані всі діяння Соломонові від підмурку храму Господнього до кінцевого завершення його – храму Господнього. Отак храм Господній був завершений.
<p>17 Тоді рушив Соломон до Ецйон-Геверу та до Елоту, котрий на морському березі, в едомському краї. 
<p>18 І прислав йому Хурам через своїх служників свої кораблі та служників, які знали море, і пішли вони із служниками Соломоновими до Офіру, і дістали там чотириста п'ятдесят талантів золота, і привезли царю Соломонові.
<h4>2 Літопису 9 
<p>1 Цариця Шеви почула була про славу Соломонову, і прийшла випробувати Соломона загадками в Єрусалимі, з вельми значними скарбами і з верблюдами, нав'юченими духмянами, і безліччю золота й коштовного каміння. І прийшла до Соломона, і бесідувала з ним про все, що лежало в неї на серці. 
<p>2 І розтлумачив їй Соломон усі загадки її, і не було в тих загадках жодної, якої б він не розтлумачив.
<p>3 І побачила цариця Шеви мудрість Соломонову і дім, котрого він збудував. 
<p>4 І їжу за столом його, і помешкання служників його, і поважність служників його, і одежу їхню, і чашників його, і одежу їхню, і вхід, котрим він входить до Господнього дому, і була вона вкрай подивована тим.
<p>5 І сказала цареві: Правдою було те, що я чула в своїм краї про діяння твої і про мудрість твою. 
<p>6 Але я не вірила словам про них, аж доки не прийшла і не побачила на власні очі. І ось, мені й наполовину не сказали про сутність мудрости твоєї: ти перевищив славу, про яку я чула!
<p>7 Блаженні люди твої, і блаженні слуги оці, що завжди стоять перед тобою і чують мудрість твою.
<p>8 Нехай же буде благословенний Господь, Бог твій, Котрий виявив волю посадити тебе на Свого трона за царя у Господа, Бога твого, через любов Бога твого до Ізраїля, щоб утвердити його навіки, Він настановив тебе царем над ним, чинити суд і справедливість.
<p>9 І дала вона цареві сто двадцять талантів золота і величезну кількість духмян та коштовного каміння; і не існувало таких духмян, котрих цариця Шеви не подарувала б цареві Соломонові. 
<p>10 І служники Хурамові і служники Соломонові, котрі привезли золото з Офіру, привезли також і червоного дерева, і коштовного каміння. 
<p>11 І вчинив цар із цього червоного дерева сходи до Господнього дому і до царського дому, і гусла, і арфи для співаків. І не бачили подібного до цього ніколи в краєві Юдиному.
<p>12 А цар Соломон дав цариці Шеви все, чого бажала вона і чого вона просила, окрім таких речей, котрі вона привезла цареві. І повернулася вона назад до свого краю, вона і служники її. 
<p>13 І була вага того золота, котре надходило до Соломона щороку, – шістсот шістдесят шість талантів золота. 
<p>14 А понад те посли і купці приносили, і всі царі аравійські, і намісники краю приносили золото та срібло Соломонові.
<p>15 І вчинив цар Соломон дві сотні великих щитів із кутого золота, – по шістсот [шеклів] кутого золота йшло на одного щита;
<p>16 І триста щитів менших із кутого золота, – по триста [шеклів] золота йшло на одного щита, – і поставив їх цар в домі з Ливанського дерева.
<p>17 І вчинив цар великого трона із слонової кості, і покрив його чистим золотом. 
<p>18 І шість сходинок до трону, і золоте підніжжя до трону, і поруччя обіруч при місці сидіння, і двох левів, що стояли при поруччях.
<p>19 І [ще] дванадцять левів, які стояли там на шести сходинках пообіч. Ще не було такого [трону] в жодному царстві.
<p>20 І весь посуд на пиття у царя Соломона [був] із золота, і увесь посуд у домі з ливанського дерева [був] із чистого золота: срібло за часів Соломона вважалося за ніщо. 
<p>21 Бо кораблі царя ходили до Таршішу з хурамовими служниками, і за три роки поверталися кораблі із Таршішу, і привозили золото і срібло, і слонову кість, і мавп, і пав. 
<p>22 І перевершив цар Соломон усіх царів земних багатством і мудрістю. 
<p>23 І всі царі земні ходили побачити Соломона, аби почути його мудрість, котру Бог поклав у його серце. 
<p>24 І кожний з них підносив від себе, як дарунок, – посудини срібні, і посудини золоті, і одежу, і зброю, і духмяна, коней та мулів, – щороку.
<p>25 І було у Соломона чотири тисячі кінських стійл для коней та колісниць, і дванадцять тисяч вершників, і він розмістив їх по містах колісничних і при цареві – в Єрусалимі; 
<p>26 І володарював він над усіма царями, від річки [Єфрату] аж до филистимського краю і до рубежів Єгипту. 
<p>27 І вчинив цар срібло в Єрусалимі рівноцінним з [простим] каменем, а кедри, з причини чисельності їх, вчинив рівноцінними із сикоморами, котрі в Шефелі. 
<p>28 Коней приводили Соломонові з Єгипту, а також із довколишніх країв.
<p>29 А решта Соломонових діянь – від перших до останніх – описані в хроніці пророка Натана, і в пророцтві шілонянина Ахійї, і у видіннях ясновидця Єді про Єровоама, Неватового сина. 
<p>30 А царював Соломон в Єрусалимі над усім Ізраїлем сорок літ.
<p>31 І спочив Соломон із батьками своїми, і поховали його в Місті Давида, батька його. І зацарював Рехав'ам, син його, замість нього.
<h4>2 Літопису 10 
<p>1 І пішов Рехав'ам до Сихему, тому що до Сихему зійшлися всі Ізраїльтяни, щоб настановити його царем. 
<p>2 Коли почув [про це] Єровоам, Неватів син, – він був у Єгипті, куди втік від царя Соломона, – то повернувся Єровоам з Єгипту.
<p>3 І послали, і покликали його, і прийшов Єровоам і увесь Ізраїль, і говорили Рехав'амові ось так:
<p>4 Батько твій поклав на нас важке ярмо; але ти маєш полегшити жорстоку роботу батька твого і важке ярмо, котре він поклав на нас, і ми будемо служити тобі.
<p>5 І сказав їм [Рехав'ам] : За три дні прийдіть знову до мене. І порозходився народ. 
<p>6 І радився цар Рехав'ам із старшинами, котрі стояли перед Соломоном, батьком його, за життя його, і казав: Як ви порадите відповісти народові цьому?
<p>7 Вони сказали йому: Якщо ти будеш добрим для цього народу, і вчинятимеш волю його, і розмовлятимеш з ним приязно, то вони будуть тобі служниками упродовж усіх днів.
<p>8 Але він знехтував порадою старшини, котру вона давала йому, і почав радитися з людьми молодими, які зросли разом з ним і стояли перед ним. 
<p>9 І сказав їм: Що ви порадите мені відповідати народові цьому, який говорив мені: Вчини легшим ярмо, котре наклав на нас батько твій?
<p>10 І відповідали йому ті молодики, що виросли з ним, і сказали: Так скажи народові, який казав тобі: Батько твій наклав на нас важке ярмо, а ти вчини полегкість нам, – так скажи їм: Мізинець мій грубший за стегна батька мого.
<p>11 Батько мій наклав на вас важке ярмо, а я збільшу ваше ярмо; батько мій карав вас батогами, а я [битиму вас] скорпіонами.
<p>12 І прийшов Єровоам і увесь народ до Рехав'ама третього дня, як наказав цар, сказавши: Прийдіть до мене знову за три дні. 
<p>13 Тоді цар відповідав їм суворо; бо відкинув цар Рехав'ам поради старшин і казав їм, за порадою молодих юнаків так:
<p>14 Батько мій наклав на вас важке ярмо, а я збільшу його; батько мій карав вас батогами, а я [битиму вас] скорпіонами.
<p>15 І не послухав цар народу; бо так улаштовано було від Бога, щоб звершив Господь слово Своє, котре вирік Він через шілонянина Ахійю Єровоамові, Неватовому синові. 
<p>16 Коли увесь Ізраїль побачив, що не слухає його цар, то відповідав народ цареві, кажучи: Яка нам частина в Давиді? Немає нам частки в сині Єссея! Усі до шатрів своїх, Ізраїлю! Тепер знай свій дім, Давиде! І розійшлися всі Ізраїльтяни по шатрах своїх.
<p>17 Тільки над синами Ізраїлевими, які жили в горах Юдиних, залишився царем Рехав'ам.
<p>18 І послав цар Рехав'ам Гадорама, що був головним над збиранням данини, але закидали його сини Ізраїлеві камінням, і він помер. А цар Рехав'ам поспішив сісти на колісницю, щоб утікти до Єрусалиму. 
<p>19 Отак відпали Ізраїльтяни від дому Давидового аж донині.
<h4>2 Літопису 11 
<p>1 І прийшов Рехав'ам до Єрусалиму і скликав із дому Юдиного і Веніяминового сто вісімдесят тисяч вибраних вояків, щоб воювати з Ізраїлем і повернути царство Рехав'амові. 
<p>2 І було Господнє слово до Шемаї, чоловіка Божого, і сказано: 
<p>3 Скажи Рехав'амові, синові Соломона, цареві Юдиному, і всьому Ізраїлеві в [коліні] Юдиному і Веніяминовому:
<p>4 Так говорить Господь: Не йдіть і не розпочинайте війни з братами вашими; поверніться у дім свій, бо Мною учинено це. Вони підкорилися словам Господнім, і повернулися з походу супроти Єровоама. 
<p>5 Рехав'ам жив у Єрусалимі, він спорудив мури довкола міст Юдиних.
<p>6 Він зміцнив Віфлеєм, і Етама, і Текою, 
<p>7 І Бет-Цура, і Сохо, і Адуллама,
<p>8 І Ґата, і Марешу, і Зіфа,
<p>9 І Адораїма, і Лахіша, і Азеку,
<p>10 І Цор'у, і Айялона, і Хеврона, що в коліні Юдиному і Веніяминовому.
<p>11 І зміцнив він фортеці оці, і призначив для них старших, і влаштував сховища для їжі, оливи й вина.
<p>12 І [надіслав] у кожне місто щити і списи, і зміцнив їх вельми потужно. І залишилися за ним Юда і Веніямин.
<p>13 І священики, і левити, які [були] по всім краї Ізраїльському, зібралися до нього із усіх володінь.
<p>14 Бо залишили левити свої міські передмістя і свої володіння, і прийшли до Юди в Єрусалим; оскільки усунув їх Єровоам і сини його від священичого служіння Господові. 
<p>15 І поставив у себе жерців на підвищеннях, і до козлів, і до телят, котрих він учинив. 
<p>16 А за ними і з усіх колін Ізраїлевих ті, що віддали серце своє, щоб шукати Господа, Бога Ізраїлевого, приходили до Єрусалиму, щоб приносити пожертви Господові, Богові батьків своїх.
<p>17 І зміцнили вони царство Юдине, і підтримували Рехав'ама, Соломонового сина, три роки, тому що ходили шляхом Давида і Соломона упродовж цих трьох літ.
<p>18 І взяв собі Рехав'ам за дружину Махалат, доньку Єрімота, Давидового сина, та Авіхаїл, доньку Еліава, Єссеєвого сина. 
<p>19 І вона породила йому синів: Єуша, і Шемарію, і Загама.
<p>20 Після неї він узяв Мааху, доньку Авесалома, і вона породила йому Авійю, Аттая, і Зізу, і Шеломіта.
<p>21 І покохав Рехав'ам Мааху, доньку Авесалома, над усіх жінок своїх та наложниць своїх, бо він мав вісімнадцять дружин і шістдесят наложниць, і породив двадцять вісім синів і шістдесят дочок. 
<p>22 І поставив Рехав'ам Авійю, сина Маахи, старшиною [і] князем над братами його; тому що [хотів] зацарювати його. 
<p>23 І чинив він мудро, і розіслав усіх синів своїх до всіх країв Юдиних і Веніямина, у кожне фортечне місто, і надав їм багато їжі, і підшукав їм багато жінок. 
<h4>2 Літопису 12 
<p>1 Коли царство Рехав'амове зміцнилося, і він став сильним, тоді він залишив закона Господнього, і увесь Ізраїль із ним.
<p>2 П'ятого року зацарювання Рехав'ама, пішов Шішак, єгипетський цар, на Єрусалим, тому що вони відступили од Господа, - 
<p>3 Із тисячою двомастами колісниць і з шістдесятьма тисячами вершників; і не було числа для народу, котрий прийшов з ним із Єгипту, левіянам, суккіянам та ефіопам.
<p>4 І захопив укріплені міста в Юдеї, і підійшов до Єрусалиму. 
<p>5 Тоді пророк Шемая прийшов до Рехав'ама і до князів Юдеї, котрі зібралися в Єрусалимі, [рятуючись] од Шішака, і сказав їм: Так говорить Господь: Ви залишили Мене, за те і Я залишу вас і віддам у Шішакову руку! 
<p>6 І впокорилися князі Ізраїлеві та цар, і сказали: Праведний Господь! 
<p>7 Коли побачив Господь, що вони упокорилися, тоді було слово Господнє до Шемая, і сказано: Вони упокорилися; не винищу їх і невдовзі визволю їх, і не рине гнів Мій на Єрусалим рукою Шішака;
<p>8 Проте вони будуть служниками йому, щоб відали, що означає служити Мені і слугувати царствам земним.
<p>9 І прийшов Шішак, цар єгипетський, до Єрусалиму, і захопив скарби дому Господнього і скарби дому царського; все забрав він, узяв і щити золоті, котрі виготовив Соломон; 
<p>10 І виготовив цар Рехав'ам замість них щити мідні і віддав їх в руки старшинам сторожі, яка охороняла вхід до царського дому.
<p>11 Коли виходив цар у дім Господній, приходила сторожа і несла їх, і потім знову відносила їх до палати сторожі.
<p>12 І коли він упокорився, тоді відвернувся од нього гнів Господній, і не вигубив його до решти; причому, у самій Юдеї лишилися добрі справи. 
<p>13 І зміцнів цар Рехав'ам у Єрусалимі, і царював. Сорок і один рік мав Рехав'ам, коли зацарював, і сімнадцять літ царював у Єрусалимі, в місті, котре із усіх колін Ізраїлевих вибрав Господь, щоб там жило ймення Його. А ім'я матері Його Наама, аммонійка.
<p>14 І вчиняв він лихе, тому що не навернув серця свого до того, щоб шукати Господа.
<p>15 Діяння Рехав'амові, перші і останні, описані в хроніці пророка Шемаї та ясновидця Іддо в "Родовідних книгах". І точилися війни у Рехав'ама з Єровоамом упродовж усіх днів. 
<p>16 І спочив Рехав'ам із своїми батьками, і похований в місті Давидовому. І зацарював Авійя, син його, замість нього. 
<h4>2 Літопису 13 
<p>1 Вісімнадцятого року царювання Єровоама зацарював Авійя над Юдою. 
<p>2 Три роки він царював в Єрусалимі; ймення матері його – Мааха, донька Уріїла з Ґів'ї. І була війна між Авійєю та між Єровоамом.
<p>3 І вивів Авійя на війну військо, яке складалося з людей хоробрих, з чотирьохсот тисяч мужів відібраних; а Єровоам виступив супроти нього на війну з вісьмома сотнями тисяч вояків, [також] відібраних і хоробрих. 
<p>4 І став Авійя на вершечку гори Цемараїм, що в Єфремових горах, і сказав: Послухайте мене, Єровоаме, і всі Ізраїльтяни!
<p>5 Чи не знаєте ви, що Господь, Бог Ізраїлів, дав царство Давидові над Ізраїлем наповік, йому і синам його за соляним заповітом?
<p>6 Але повстав Єровоам, син Неватів, служник Соломона, сина Давидового, і збунтувався супроти володаря свого. 
<p>7 І зібралися довкола нього люди нерозважливі, нікчемні, люди розбещені, і стали міцніші від Рехав'ама, сина Соломонового; А Рехав'ам був молодий і легкий серцем, і не встояв супроти них.
<p>8 І нині ви сподіваєтеся устояти супроти царства Господнього в руці синів Давидових, [тому що] вас величезна кількість, і у вас золоті телята, яких Єровоам учинив для вас богами. 
<p>9 Чи не ви прогнали священиків Господніх, синів Ааронових, і левитів, і настановили в себе священиків, як у народів [інших] країв? Кожний, хто приходить для освяти своєї, з телям і з сімома баранами, учиняється [у вас] священиком лжебогів. 
<p>10 А в нас – Господь, Бог наш, ми не залишали його, і Господові служать священики, сини Ааронові, і левити при [своїм] ділі;
<p>11 І спалюють вони Господові усеспалення щоранку і щовечора, і духмяне кадіння, і кладуть рядами хліби на столі чистому, і [запалюють] золотого світильника і лампади його, щоб горіли щовечора, тому що ми дотримуємося настанов Господа, Бога нашого, а ви залишили його.
<p>12 І ось у нас на чолі Бог, і священики його, і сурми грімкі, щоб гриміти супроти вас, сини Ізраїлеві! Не воюйте з Господом, Богом батьків ваших, бо не сягнете успіху. 
<p>13 А тим часом, Єровоам послав загін у засідку позаду в них, так що [сам він] був попереду юдеїв, а засідка позаду в них.
<p>14 І озирнулися юдеї, аж ось бій у них спереду і позаду! І заволали вони до Господа, а священики засурмили в сурми.
<p>15 І закричали юдеї, і коли заволали юдеї, Бог уразив Єровоама і всіх Ізраїльтян перед Авійєю та Юдою.
<p>16 І почали втікати сини Ізраїля від юдеїв, і віддав їх Бог у руки їм.
<p>17 І завдали їм Авійя і народ його, великої поразки; і впало забитими в Ізраїля п'ятсот тисяч мужів відібраних.
<p>18 І упокорилися тоді сини Ізраїля, і були міцні сини Юди, тому що покладалися на Господа, Бога батьків своїх. 
<p>19 І переслідував Авійя Єровоама, і захопив у нього міста: Бет-Ел та залежні від нього міста, і Єшану та залежні від неї міста, і Ефрон, та залежні від нього міста. 
<p>20 І не повернув уже собі булої могутности Єровоам за днів Авійї. І вразив його Господь, і він помер,
<p>21 Тоді, як Авійя зміцнів, і взяв собі чотирнадцять дружин, і породив двадцять двоє синів і шістнадцять доньок.
<p>22 Інші діяння Авійї, і його вчинки, і слова описані в хроніці пророка Іддо. 
<h4>2 Літопису 14 
<p>1 І спочив Авійя з батьками своїми, і поховали його в місті Давидовому. І зацарював Аса, син його, замість нього. За днів його панував мир у країні цілих десять літ.
<p>2 І чинив Аса добре і бажане в очах Господа, Бога свого. 
<p>3 І відкинув він жертовники [богів] чужих і узвишшя, і розбив статуї і вирубав [посвячені] дерева;
<p>4 І наказав Юді звернутися до Господа, Бога батьків своїх, і виконувати закон [Його] і заповіді.
<p>5 І відмінив він у всіх містах Юдиних підвищення і статуї сонця. І панував мир при ньому в царстві.
<p>6 І збудував він укріплені міста в Юді, бо мир панував у країні, і не було в нього війни за тих років, тому що Господь дав спокій йому. 
<p>7 І сказав він до Юди: Побудуймо ці міста, і обмуруймо їх мурами з баштами, з брамами і засувами; край ще наш, бо ми звернулися до Господа, Бога нашого; ми звернулися до Нього, і Він дав нам спокій у довкіллі. І почали будувати, і мали успіх.
<p>8 І було в Аси військової сили: озброєних щитом і списом із [коліна] Юдиного триста тисяч, і з [коліна] Веніяминового – озброєних щитом і луком – двісті вісімдесят тисяч, мужів хоробрих.
<p>9 І вийшов на них ефіоп Зерах з військом на тисячу тисяч і з трьома сотнями колісниць, і дійшов до Цефат при Мареші. 
<p>10 І виступив Аса супроти нього: і вишикувалися для битви на долині Цефат при Мареші.
<p>11 І закричав Аса до Господа, Бога свого, і сказав: Господе, чи не в Твоїй силі допомогти потужному чи безсилому? То допоможи нам, Господе, Боже наш; бо ми на тебе покладаємося, і в ймення Твоє вийшли ми супроти цієї безлічі. Господе! Ти Бог наш, нехай же не здолає Тебе чоловік. 
<p>12 І вразив Господь кушитів перед Асою і перед Юдою; і кинулися втікати кушити. 
<p>13 І переслідував їх Аса і народ, який був з ним, до Герару, і загинули кушити, аж так, що в них [не залишилося] жодного живого; бо вони уражені були перед Господом і перед вояками Його. І зібрали здобичі дуже багато.
<p>14 І зруйнували всі міста довкола Герару, бо поглинув їх жах від Господа; і пограбували всі міста, і винесли із них вельми багато здобичі. 
<p>15 Так само й чабанські курені розорили і зайняли дуже багато дрібної худоби та верблюдів, і повернулися до Єрусалиму.
<h4>2 Літопису 15 
<p>1 Тоді на Азарію, сина Оведового, злинув Дух Божий.
<p>2 І вийшов він назустріч Асі, і сказав йому: Послухайте мене, Асо, і увесь Юдо та Веніямине: Господь з вами, коли ви з Ним; і якщо не будете шукати Його, Він залишить вас. 
<p>3 Багато днів Ізраїль [буде] без істинного Бога, і без священика навчителя, і без Закону. 
<p>4 Та коли він навернеться в тіснотах своїх до Господа, Бога Ізраїлевого, і шукатиме Його, Він дасть їм знайти Себе. 
<p>5 За тих часів не буде миру ні тому, що виходить, ані тому, що входить; бо великі заворушення будуть у всіх мешканців країн.
<p>6 Народ буде воювати з народом, і місто з містом; тому що Бог викличе в них замішання всіляким лихом. 
<p>7 Але ви міцнійте, і нехай не знесилюються ваші руки; бо нагорода буде за діяння ваші.
<p>8 Коли зачув Аса слова ці і пророцтво сина Оведового, пророка, то збадьорився і повикидав мерзенних ідолів з усього краю Юдиного та Веніяминового і з міст, котрі він здобув на Єфремовій горі, і поновив жертовника Господнього перед притвором Господнім.
<p>9 І зібрав усього Юду і Веніямина і переселенців, які мешкали з ними – від Єфрема і Манасії, і Симеона; тому що багато з Ізраїля перейшли до нього, коли побачили, що Господь, Бог його, з ним.
<p>10 І зібралися в Єрусалимі третього місяця, п'ятнадцятого року зацарювання Аси;
<p>11 І принесли того дня пожертву Господові із здобичі, котру привели, з великої худоби сімсот, і з дрібної – сім тисяч.
<p>12 І прилучилися вони до заповіту, щоб шукати Господа, Бога батьків своїх, від усього серця свого, і від усієї душі своєї; 
<p>13 А кожний, хто не буде шукати Господа, Бога Ізраїлевого, мусить померти, чи то малий він, чи великий, чи чоловік, чи жінка.
<p>14 І присягалися Господові голосно, із вигуками, і при звуках сурм та рогів.
<p>15 І радів увесь Юда за цю присягу, бо від усього серця свого присягалися і ретельно шукали Його, і Він дав їм знайти Себе. І дав їм Господь спокій з усього довкілля. 
<p>16 І навіть Мааху, матір свою, цар Аса позбавив царського чину за те, що вона вчинила ідола для діброви. І поскидав Аса ідолів її, і порубав на цурки і спалив на долині Кедрона. 
<p>17 І хоч підвищення не відмінили в Ізраїлі, зате серце Аси було уповні віддане [Господові] упродовж усіх днів його. 
<p>18 І вніс він посвячене батьком його і своє посвячене у дім Божий, срібло, і золото, і посудини. 
<p>19 І не було війни до тридцять п'ятого року царювання Аси.
<h4>2 Літопису 16 
<p>1 Тридцять шостого року царювання Аси, пішов Баша, Ізраїлів цар, супроти Юди, і розпочав будувати Раму, щоб не дозволити [нікому] ні виходити від Аси, царя Юдиного, ні приходити [до нього]. 
<p>2 І виніс Аса срібло і золото із скарбниць дому Господнього і з дому царського, і послав до Бен-Гадада, царя сирійського, що сидів у Дамаску, говорячи: 
<p>3 Спілка нехай же буде між мною і тобою, як була між батьком моїм і батьком твоїм; ось, я посилаю тобі срібла і золота; піди, розірви спілку свою з Башою, царем Ізраїля, щоб він відступив од мене.
<p>4 І послухав Бен-Гадад царя Асу, і послав старшин свого війська, котрі [були] в нього, супроти міст Ізраїльських, і вони спустошили Іййона, і Дана і Авел-Маїма і всі припаси в містах Нефталимових.
<p>5 І коли зачув [про те] Баша, то припинив будувати Раму і припинив працю свою. 
<p>6 А цар Аса зібрав усього Юду, і вони вивезли [з] Рами каміння й дерева, котрі використовував Баша для будови, – і спорудив із них Геву та Міцпу. 
<p>7 Того часу прийшов Ханані ясновидець до Аси, царя Юдиного, і сказав йому: Через те, що ти покладався на царя сирійського і не покладався на Господа, Бога твого, тому й порятувалося військо царя сирійського від руки твоєї.
<p>8 Хіба не були ефіопи та ливіяни із силою війська значнішою, з колісницями і вершниками численними? Та оскільки ти покладався на Господа, то Він віддав їх у руку твою. 
<p>9 Бо очі Господа оглядають всю землю, щоб підтримати тих, [чиє] серце уповні віддане Йому. Нерозумно ти вчинив зараз. Через те віднині будуть у тебе війни.
<p>10 І розгнівався Аса на пророка, і вкинув його до в'язниці, бо через це був роздратований і мав гнів на нього; учиняв Аса тісноти [деяким] з народу того часу. 
<p>11 І ось, діяння Аси, перші і останні, описані в Книзі царів Юдиних та Ізраїльських.
<p>12 І занедужав Аса тридцять дев'ятого року свого царювання на ноги, і хвороба його сягнула горішніх частин тіла, але він, хворіючи, звертався не до Бога, а до лікарів.
<p>13 І спочив Аса з батьками своїми, і помер на сорок першому році царювання свого. 
<p>14 І поховали його в гробниці, котру він спорудив для себе в місті Давидовому; і поклали його на ложі, котре виповнили духмянами і різноманітними удатними мазями і спалили їх для нього величезну кількість. 
<h4>2 Літопису 17 
<p>1 І зацарював Йосафат, син його, замість нього; і зміцнився він супроти Ізраїльтян. 
<p>2 І розташував він військо по всіх укріплених містах Юдиних, і розмістив залоги в Юдиному краї та в Єфремових містах, які здобув Аса, батько його.
<p>3 І був Господь з Йосафатом, бо він ходив першими шляхами Давида, батька свого, і не шукав Ваалів.
<p>4 Але шукав він Бога батька свого і чинив за Його заповідями, а не за діяннями Ізраїльтян.
<p>5 І утвердив Господь царство в руці його, і давали всі Юдеї подарунки Йосафатові, і було в нього багато скарбів і слави. 
<p>6 І піднеслося серце його на шляхах Господніх; причому і підвищення він відмінив і діброви в Юдеї.
<p>7 І третього року царювання свого послав він князів своїх до Бен-Хаїла, Овадії, і Захарії, і Натанаїла, і Міхаї, щоб навчали по містах Юдиних народ.
<p>8 І з ними левитів: Шемаю, і Натанію, і Зевадію, і Асаїла, і Шемірамота, і Єгонатана, і Адонійю, і Товійю, і Тов-Адонійю, і з ними: Елішама та Єгорама, священиків.
<p>9 І вони навчали в Юдеї, маючи з собою книгу закону Господнього, і обходили всі міста Юдеї, і навчали народ.
<p>10 І був страх Господній на всіх царствах краю, що навколо Юди, і не воювали з Йосафатом. 
<p>11 І також деякі филистимляни приносили Йосафатові подарунки і данину сріблом; а також аравійці приганяли до нього дрібну худобу: баранів сім тисяч сімсот і козлів сім тисяч сімсот, 
<p>12 І підносився Йосафат і підносився, і збудував у Юдеї фортеці і міста для припасів.
<p>13 Багато було в нього припасів у містах Юдиних, а в Єрусалимі мужів військових, хоробрих вояків.
<p>14 І ось список їх за поколіннями їхніми; в Юди тисяцькі: старший Адна, і з ним триста тисяч відібраних вояків.
<p>15 За ним – старший Єгоханан, і з ним двісті вісімдесят тисяч;
<p>16 За ним – Амасія, син Зіхрі, що присвятив себе Господові, і з ним двісті тисяч хоробрих вояків.
<p>17 А від Веніямина: чудовий воїн Ел'яда, і з ним озброєних луком і щитом, – двісті тисяч;
<p>18 За ним – Єгозавад, і з ним сто вісімдесят тисяч озброєних вояків.
<p>19 Ось ці служили цареві, окрім тих, котрих розмістив цар по фортечних містах по всьому Юді.
<h4>2 Літопису 18 
<p>1 І було в Йосафата багато майна та слави, і він посвоячився з Ахавом. 
<p>2 І пішов через кілька літ до Ахава в Самарію. І заколов для нього Ахав багато худоби дрібної і великої, і для людей, що були з ним, і схиляв його піти на Ґілеадський Рамот. 
<p>3 І говорив Ахав, цар Ізраїлів, Йосафатові, цареві Юдиному: Чи підеш зі мною до Ґілеадського Рамоту? Той сказав йому: Як ти, так і я. Як твій народ, так і мій народ: [підемо з тобою] на битву!
<p>4 І сказав Йосафат цареві Ізраїльському: Запитай сьогодні, що скаже Господь. 
<p>5 І зібрав цар Ізраїлів пророків чотириста чоловік, і сказав їм: Чи йти нам на Рамот Ґілеадський, чи утриматися? Вони сказали: Йди, і Бог віддасть [його] в руки царя. 
<p>6 І сказав Йосафат: Чи немає тут іще пророка Господнього? Запитаємо і в нього. 
<p>7 І сказав цар Ізраїлів Йосафатові: Є ще один чоловік, через котрого треба запитати у Господа; але я не люблю його, бо він не пророкує про мене доброго, а постійно пророкує лихе; це Міхей, син Їмлин. І сказав Йосафат: Не кажи так, царю.
<p>8 І покликав цар Ізраїлів одного євнуха, і сказав: Побіжи скорше по Міхея, сина Їмли. 
<p>9 А цар Ізраїлів і Йосафат, цар Юдин, сиділи кожний на своєму троні, повбирані в [царські] шати; сиділи на майдані біля брами Самарії, і всі пророки пророкували перед ними.
<p>10 І вчинив собі Седекія, син Кенаанів, залізні роги, і сказав: Так говорить Господь: Оцими поб'єш сирійців аж до винищення їх.
<p>11 І всі пророки пророкували те саме, кажучи: Йди на Рамот Ґілеадський; буде успіх тобі, і віддасть [його] Господь в руки царя.
<p>12 А той посланець, котрий пішов покликати Міхея, казав йому: Ось, пророки одноголосно звіщають цареві добро; нехай і твоє слово буде таким самим, як ото кожного з них. І ти провіщай добро. 
<p>13 І сказав Міхей: Живий Господь, – що скаже мені Бог мій, те скажу і я.
<p>14 І прийшов він до царя, і сказав йому цар: Міхею, чи йти нам війною на Рамот Ґілеадський, чи утриматися? І сказав той: Ідіть, буде вам успіх, і віддадуть їх у ваші руки.
<p>15 І сказав йому цар: Скільки разів мені брати з тебе присягу, щоб ти не говорив мені анічого, окрім правди, в ймення Господнє?
<p>16 Тоді [Міхей] сказав: Я бачив усіх синів Ізраїля, розпорошених по горах, як овець, у котрих немає пастуха. – і сказав Господь: Немає у них старшини, нехай повернуться кожний до свого дому з миром. 
<p>17 І сказав цар Ізраїлів Йосафатові: Чи не казав я тобі, що він не пророкує про мене доброго, а тільки лихе?
<p>18 І сказав [Міхей] : Тож вислухайте слово Господнє: Я бачив Господа, який сидів на троні Своєму, і все небесне військо стояло по праву і по ліву руку Його.
<p>19 І сказав Господь: Хто зведе Ахава, Ізраїлевого царя, щоб він пішов і наклав головою в Рамоті Ґілеадському? І один говорив так, а другий інакше.
<p>20 І вийшов один дух, і став перед Господом, і сказав: Я намовлю його. І сказав Господь: Яким чином?
<p>21 Той сказав: Я вийду і буду духом неправди в устах усіх пророків його. І сказав він: Ти намовиш його, і матимеш успіх; Піди і вчини так.
<p>22 І тепер, ось, допустив Господь духові неправди [увійти] до уст цих пророків твоїх, але Господь вирік про тебе лихе. 
<p>23 І підійшов Седекія, син Кенаанів, і вдарив Міхея по щоці, і сказав: Це ж яким шляхом відійшов од мене Дух Господній, щоб говорити в тобі? 
<p>24 І сказав Міхей: Ось, ти побачиш це того [дня], коли будеш бігати з помешкання до помешкання, щоб сховатися. 
<p>25 І сказав цар Ізраїлів: Візьміть Міхея і відведіть його до Амона, старшини міста, і до Йоаша, царевого сина,
<p>26 І скажете: Так говорить цар: Киньте цього до в'язниці і годуйте хлібом і водою скупо, аж доки я не повернуся з миром. 
<p>27 І сказав Міхей: Якщо ти повернешся з миром, то не Господь говорив через мене. І сказав: Слухайте це, [всі] люди!
<p>28 І пішов цар Ізраїлів, і Йосафат, цар Юдин, на Рамот Ґілеадський.
<p>29 І сказав цар Ізраїлів Йосафату: Я перевдягнуся і піду в бій, а ти вберися в твої [царські] шати. І перевдягнувся цар Ізраїлів, і кинулися в бій. 
<p>30 І цар сирійський наказав старшинам колісниць, які були у нього, сказавши: Не бийтеся ні з малим, ні з великим, а тільки-но з царем Ізраїлевим.
<p>31 І коли побачили Йосафата старшини колісниць, то подумали: Це є цар Ізраїлів, і оточили його, щоб звоювати його. Але Йосафат закричав, і Господь допоміг йому, і відхилив їх Бог від нього.
<p>32 І коли побачили старшини колісниць, що це [був] не цар Ізраїлів, то повернули од нього.
<p>33 Тим часом, один чоловік випадково натягнув лука свого і поранив царя Ізраїлевого крізь шво на панцері. І сказав він візникові: Заверни назад і вези мене від війська, бо я поранений. 
<p>34 Але битва того дня посилювалася; і цар Ізраїлів стояв на колісниці супроти сирійців до вечора, і помер при заході сонця.
<h4>2 Літопису 19 
<p>1 І повертався Йосафат, цар Юдин, з миром до свого дому в Єрусалимі.
<p>2 І виступив назустріч йому ясновидець Єгу, син Ханані, і сказав до царя Йосафата: Чи [слід] було тобі допомагати лихому і любити тих, хто ненавидить Господа? За це на тебе гнів від Господа.
<p>3 Однак і добре знайдене в тобі, бо ти знищив ідолів у [Юдиному] краї і нахилив серце своє до пошуку Бога. 
<p>4 І жив Йосафат у Єрусалимі. І знову почав обходити народ [свій] від Беер-Шеви аж до Єфремових гір, і навертав їх до Господа, Бога батьків їхніх.
<p>5 І настановив суддів краю, по всіх укріплених Юдиних містах, у кожному місті. 
<p>6 І сказав він суддям: Дивіться, що ви робите, бо не людський суд ви провадите, але суд Господа; і [Він] з вами в справі суду. 
<p>7 Отож, нехай же буде страх Господній на вас: дійте обачно; бо немає у Господа, Бога нашого, беззаконня, ні упередженості, не приймає Він дарунків. 
<p>8 І в Єрусалимі настановив Йосафат [деяких] левитів і священиків і старшин поколінь в Ізраїля, – для суду Господнього та розгляду суперечок. І повернулися до Єрусалиму. 
<p>9 І наказав їм, кажучи: Отак, дійте в страхові Господньому, з вірністю і з чистим серцем.
<p>10 У всякій суперечливій справі, яка надійде до вас від братів ваших, що мешкають у містах своїх, чи про кровопролиття, чи про закон, заповідь, настанови чи обряди, наставляйте їх, щоб вони не завинили перед Господом, і не було б гніву Його на вас і на братів ваших; так дійте, і ви не згрішите. 
<p>11 І ось, Амарія, першосвященик, над вами у всілякій справі Господній, а Завадія син Ізмаїлів, князь дому Юдиного, – у всілякій справі царя, і наглядачі левити перед вами. Будьте стійкі і дійте, і буде Господь з добрим! 
<h4>2 Літопису 20 
<p>1 Після цього моавитяни, і з ними деякі з країни аммонійців, рушили війною на Йосафата.
<p>2 І прийшли, і доповіли Йосафатові, кажучи: Іде на тебе сила-силенна з-за моря, від Сирії, і ось, вони в Хаццон-Тамарі; тобто, в Ен-Ґеді.
<p>3 І злякався Йосафат, і обернувся пошукати Господа, і оголосив піст по всій Юдеї. 
<p>4 І зібралися юдеї просити [допомоги] в Господа; з усіх міст Юдиних прийшли вони благати Господа. 
<p>5 І постав Йосафат у зібранні Юдиному і єрусалимському в домі Господньому, перед новим подвір'ям,
<p>6 І сказав: Господе, Боже батьків наших! Чи не Ти Бог на небі? І Ти володарюєш над усіма царствами народів, і в Твоїй руці сила і міцність, і ніхто не встоїть супроти Тебе. 
<p>7 Чи не Ти, Боже наш, прогнав мешканців краю того перед народом Твоїм, Ізраїлем, і віддав її насінню Авраама, приятеля Твого, навіки? 
<p>8 І вони оселилися в ньому, і збудували Тобі в ньому святиню для ймення Твого, кажучи:
<p>9 Якщо прийде на нас лихо: меч покари, або ж моровиця, чи голод, то ми станемо перед домом оцим і перед Тобою, бо ймення Твоє в домі цьому; і звернемося до Тебе у тіснотах наших, і Ти почуєш і врятуєш. 
<p>10 А нині, ось, аммонійці і моавитяни і [мешканці] гори Сеїр, через землі котрих ти не дозволив пройти ізраїльтянам, коли вони йшли від єгипетського краю, а тому проминули їх і не винищили їх,
<p>11 І ось, вони сплачують нам [тим], що прийшли вигнати нас із спадкового володіння Твого, котре Ти віддав нам.
<p>12 Боже наш! Ти суди їх! Бо немає в нас сили супроти сили силенної цієї, яка прийшла на нас, і ми не знаємо, що вчинити, але до Тебе очі наші! 
<p>13 І всі юдеї стояли перед Господом, і малі їхні діти, і дружини їхні, і сини їхні.
<p>14 Тоді на Яхазіїла, сина Захарії, сина Бенаї, Єіїла, сина Маттанії, левита з Асафових синів, – злинув Дух Господній посеред зібрання.
<p>15 І сказав він: Слухайте всі юдеї, і мешканці Єрусалиму, і царю Йосафате! Так говорить Господь до вас: Не бійтеся і не жахайтеся перед цією силою-силенною, бо не ваша ця війна, але Божа!
<p>16 Узавтра ви виступіть супроти них; ось, вони виходять на пагорб Ціцу, і ви знайдете їх у вершині долини, навпроти пустелі Єруїл.
<p>17 Не вам воювати цього разу; ви станьте, стійте і дивіться на спасіння Господнє, яке [післане] вам. Юдо і Єрусалиме! Не бійтеся і не жахайтеся! Завтра виступайте їм назустріч, і Господь буде з вами.
<p>18 І вклонився Йосафат лицем до землі, і всі юдеї і мешканці Єрусалиму упали перед Господом, щоб вклонитися Господові.
<p>19 І підвелися левити із синів Кегатових та із синів Кораха, щоб хвалити Господа, Бога Ізраїлевого голосом вельми грімким.
<p>20 І підвелися вони рано-вранці, і вийшли до пустелі Текоя, і коли вони виступили, підвівся Йосафат і сказав: Послухайте мене, юдеї і мешканці Єрусалиму! Вірте Господові, Богові вашому, і будьте стійкі; вірте пророкам Його, і буде вам успіх. 
<p>21 І радився він з народом, і поставив співаків Господові, щоб вони серед величі святині, виступаючи попереду озброєних, славословили і говорили: Прославляйте Господа, бо навіки милість Його!
<p>22 І того часу, [як] вони почали хвалити і прославляти, Господь наслав засідку на аммонійців і моавитян та [мешканців] гори Сеїр, які прийшли супроти Юди, і зазнали поразки;
<p>23 Бо повстали аммонійці і моавитяни на мешканців гори Сеїр, і били їх і винищували [їх] ; а коли понищили мешканців Сеїру, тоді почали винищувати один одного.
<p>24 І коли юдеї прийшли на пагорб до пустелі і глянули на ту велелюдність, аж ось, – трупи лежали на землі, і немає зацілілого.
<p>25 І прийшов Йосафат і народ його забирати здобич, і знайшли у них багато майна, і одежі, і коштовних речей, і набрали собі стільки, що не [могли] донести. І три дні вони забирали здобич – такою великою вона [була].
<p>26 А четвертого дня зібралися в долині благословення, бо саме там вони благословили Господа. Тому й називають те місце долиною благословення аж донині.
<p>27 І пішли назад усі юдеї і єрусалимняни, а Йосафат на чолі їх, щоб повернутися до Єрусалиму з радістю, бо дав їм Господь перемогу над ворогами їхніми.
<p>28 І прийшли до Єрусалиму з арфами і з цитрами, і сурмами до Господнього дому.
<p>29 І був страх Божий на всіх царствах земних, коли вони зачули, що [Сам] Господь воював супроти ворогів Ізраїля. 
<p>30 І мир запанував у царстві Йосафатовому; і дав йому Бог його спокій з довкілля. 
<p>31 Отак царював Йосафат над Юдою: тридцять п'ять років йому [було], коли зацарював, і двадцять п'ять років царював у Єрусалимі. Ймення матері його – Азука, донька Шілхи. 
<p>32 І ходив він дорогою свого батька Аси, і не відхилявся з неї, – вчиняв бажане в очах Господніх.
<p>33 Тільки узвишшя не відмінив, і народ іще не навернув серця свого до Бога батьків своїх. 
<p>34 Інші діяння Йосафата, перші і останні, описані у хроніці Єгу, сина Ханані, що занотоване в Книзі Ізраїлевих царів. 
<p>35 Однак після того увійшов Йосафат, цар Юдин, в спілку з Ахазією, царем Ізраїля, котрий чинив беззаконня. 
<p>36 І з'єднався з ним, щоб збудувати кораблі для відплиття до Таршішу. І збудували вони кораблі в Ецйон-Ґевері. 
<p>37 І вирік [тоді] Еліезер, син Додави, з Мареші, пророцтво Йосафатові, кажучи: За те, що ти заспілкувався з Ахазією, зруйнує Господь діло твоє. І порозбивалися кораблі, і не могли йти до Таршішу.
<h4>2 Літопису 21 
<p>1 І спочив Йосафат з батьками своїми, і похований з батьками своїми в місті Давидовому. І зацарював Єгорам, син його, замість нього. 
<p>2 І в нього [були] брати, сини Йосафатові: Азарія, і Єхіїл, і Захарія, і Азарія, і Михаїл, і Шефатія, – усі вони сини Йосафата, Ізраїлевого царя.
<p>3 І вчинив їм батько їхній значні дарунки сріблом і золотом, і коштовним камінням, разом із укріпленими містами в Юді; а царство віддав Єгорамові, через те, що він первісток.
<p>4 І зацарював Єгорам над царством батька свого і зміцнів, і умертвив усіх братів своїх мечем, а також [деяких] князів Ізраїлевих. 
<p>5 Тридцять два роки [було] Єгорамові, коли зацарював, і вісім літ царював у Єрусалимі. 
<p>6 І ходив він шляхом царів Ізраїлевих, як учиняв дім Ахавів, – тому що донька Ахави була дружиною його, – і чинив він небажане в очах Господніх. 
<p>7 Проте не хотів Господь вигубити дім Давидів заради заповіту, котрого ухвалив з Давидом, і тому що обіцяв дати йому світильника і синам його на всі часи.
<p>8 За днів його вийшов Едом з-під влади Юди і настановили над собою царя. 
<p>9 І пішов Єгорам зі своїми старшинами війська, і всі колісниці з ним; і, підвівшися вночі, завдав поразки Едомові, котрий оточив його, і старшин над колісницями.
<p>10 Проте вийшов Едом з-під влади Юди аж донині. Того ж часу відпала і Лівна з-під руки його; бо він залишив Господа, Бога батьків своїх.
<p>11 А також узвишшя вчинив він на горах Юдиних, і завів у перелюб мешканців Єрусалиму, і спокусив Юду. 
<p>12 І прийшов йому лист від Іллі пророка, такого змісту: Так говорить Господь, Бог Давидів, батька твого: За те, що ти не пішов шляхами Йосафата, батька твого, і шляхами Аси, царя Юдиного, 
<p>13 А пішов шляхом царів Ізраїлевих і завів у блуд Юду і мешканців Єрусалиму, як вводив у блуд дім Ахавів; а ще ж і братів своїх, дім батька твого, котрі кращі від тебе, ти умертвив:
<p>14 [За це], ось, Господь уразить поразкою великою народ твій, і синів твоїх, і дружин твоїх, і все майно твоє,
<p>15 А тебе [самого] – хворобою важкою, недугою нутрощів твоїх аж до того, що будуть випадати нутрощі твої від хвороби щодня.
<p>16 І навів Господь супроти Єгорама дух филистимлян і аравійців, що в сусідах ефіопів.
<p>17 І вони пішли на Юду і вдерлися до нього, і захопили все майно, що було в домі царя, а також і синів його, і дружин його; і не залишилося в нього сина, окрім Єгоахаза, наймолодшого з синів його.
<p>18 А потому уразив Господь нутрощі його недугою невиліковною.
<p>19 Так тривало день-у-день, а наприкінці другого року його хворощів випали нутрощі його, і він помер у жорстоких стражданнях; і не спалив для нього народ його [духмян], як чинив те для батьків його.
<p>20 Тридцять два [роки] було йому, коли зацарював, і вісім років царював у Єрусалимі, і відійшов неоплаканий, і поховали його в місті Давидовому, але не в царських гробницях. 
<h4>2 Літопису 22 
<p>1 І настановили царем мешканці Єрусалиму Ахазію, найменшого сина його, замість нього, бо старших вигубило полчище, яке приходило з аравійцями до краю, – і зацарював Ахазія, син Йорама, царя Юдиного. 
<p>2 Двадцять два роки [було] Ахазії, коли зацарював, і один рік царював в Єрусалимі; а ймення матері його – Аталія, донька Омрієва.
<p>3 Він також ходив шляхами дому Ахавового, тому що матір його була порадницею йому чинити беззаконня. 
<p>4 І чинив він небажане в очах Господніх, як Ахавів дім, тому що він був йому порадником по смерті батька його, на погибель йому.
<p>5 Також за їхньою порадою, він пішов за Єгорамом, сином Ахава, Ізраїлевого царя, на війну супроти Хазаїла, сирійського царя, до Рамоту ґілеадського. І поранили сирійці Йорама. 
<p>6 І повернувся він до Ізраїля лікуватися від ран, котрих завдали йому в Рамі, коли він воював з Хазаїлом, сирійським царем. І Азарія, син Єгорама, цар Юдин, прийшов навідати Єгорама, сина Ахавового, до Ізреелю, тому що той був хворий.
<p>7 І від Бога було це на погибель Ахазії, щоб прийти до Єгорама: бо, як прийшов, вийшов із Єгорамом супроти Єгу, сина Німші, котрого Господь помазав на винищення дому Ахавового.
<p>8 Коли звершував Єгу суд над Ахавовим домом, тоді він знайшов князів Юдиних і синів Ахазієвих братів, що служили Ахазієві, і умертвив їх. 
<p>9 І [наказав] він шукати Ахазію, і взяли його, коли він переховувався в Самарії, і привели його до Єгу, і умертвили його, і поховали його; тому що говорили: Він син Йосафата, котрий усім серцем звертався до Господа. І не лишилося в домі Ахазії нікого, [хто] міг би зацарювати. 
<p>10 Бо Аталія, матір Ахазії, забачивши, що помер син її, підвелася й вигубила все царське насіння дому Юдиного. 
<p>11 Але Єгосав'ат, донька царя, взяла Йоаша, сина Ахазії, і викрала його з-поміж царських синів, котрих умертвили, і завела його і няньку його до опочивальні, і у такий спосіб, Єгосав'ат, донька царя Єгорама, дружина священика Єгояди, сестра Ахазії, сховала Йоаша від Аталії, і вона не умертвила його. 
<p>12 І він був з ними в Божому домі – переховувався шість літ, а Аталія царювала над країною.
<h4>2 Літопису 23 
<p>1 Але сьомого року зміцнився Єгояда, й прийняв до спілки з собою сотників: Азарію, Єрохамового сина, і Ізмаїла, сина Єгохананового, і Азарію, сина Оведового, і Маасею, сина Адаї, і Елісафата, сина Зіхрієвого, 
<p>2 І вони пройшли Юдою, і зібрали левитів з усіх міст Юдиних і старшин поколінь Ізраїлевих, і прийшли до Єрусалиму.
<p>3 І ухвалило все зібрання спілку в домі Божому з царем, і сказав їм [Єгояда] : Ось, син царя має стати царем, як говорив Господь про Давидових синів. 
<p>4 Ось, що ви маєте зробити: Третина вас, які приходять у суботу, із священиків та левитів, [буде] брамниками біля порогів, 
<p>5 І третина при домі царському, і третина біля брами Єсод, а увесь народ – на подвір'ях Господнього дому. 
<p>6 І нехай [ніхто] не входить до дому Господнього, окрім священиків і служників з левитів. Вони можуть зайти, тому що освячені, а увесь народ нехай стоїть на сторожі Господній. 
<p>7 І нехай левити оточать царя, зусібіч, кожний зі зброєю своєю в руці своїй, і хто буде входити до храму, нехай буде забитий! І будьте ви біля царя, коли він буде входити і виходити.
<p>8 І вчинили левити і вся Юдея, що наказав Єгояда священик; і взяли кожний своїх людей, що приходили в суботу та відходять у суботу; тому що священик Єгояда не звільнив черг.
<p>9 І роздав Єгояда священик сотникам списи та малі і великі щити царя Давида, котрі [були] в домі Божому; 
<p>10 І поставив увесь народ, кожного зі зброєю його в руці його, від правого боку храму до лівого боку храму, біля жертовника і біля дому, довкола царя.
<p>11 І вивели царського сина, і поклали на нього корону та дали свідоцтво і настановили його царем; і помазали його Єгояда і сини його, і сказали: Хай збереже Бог царя! 
<p>12 І зачула Аталія голос народу, який бігав та славив царя, і вийшла до народу у дім Господній.
<p>13 І побачила, аж ось, цар стоїть на помості своєму при вході, і князів, і сурми біля царя, і увесь народ країни радіє, і сурмить сурмами, і співаки з музичними знаряддями і вдатні прославляти. І роздерла Аталія одежу свою, і закричала: Змова! Змова! 
<p>14 І викликав Єгояда священик сотників, що урядували над військом, і сказав їм: Виведіть її геть, і, якщо хтось піде за нею, нехай буде забитий мечем! Тому що священик сказав: Не вбийте її в домі Господньому. 
<p>15 І зробили їй прохід, і коли вона наблизилася до кінської брами, там її забили. 
<p>16 І уклав Єгояда заповіта поміж собою і між усім народом, і царем, щоб бути [їм] народом Господнім. 
<p>17 І рушив увесь народ до капища Ваалового, і зруйнували його, і жертовники його, і ідолів його понищили; і Маттана, Ваалового жерця, забили перед жертовниками. 
<p>18 І доручив Єгояда справи дому Господнього священикам і левитам, як визначив Давид у домі Господньому, для піднесення усеспалення Господові, як написано в Законі Мойсеєвому, з радістю і співом, за установленням Давидовим. 
<p>19 І поставив він брамників біля кожної брами дому Господнього, щоб не [міг] входити хтось будь-чим нечистий.
<p>20 І взяв сотників, і вельмож, і старшин у народі, і увесь народ країни, і провів царя з дому Господнього, і пройшли через горішню браму до царського дому, і посадили царя на троні царства.
<p>21 І радів увесь народ країни, а місто заспокоїлося. А Аталію забили мечем. 
<h4>2 Літопису 24 
<p>1 Сім років [було] Йоашові, коли зацарював, і сорок літ царював у Єрусалимі і ймення матері його – Цівія, з Беер-Шеви. 
<p>2 І чинив Йоаш бажане в очах Господніх упродовж усіх днів священика Єгояди. 
<p>3 І взяв йому Єгояда двох дружин, і мав він [від них] синів і доньок.
<p>4 І прийшло потому на серце Йоашові оновити дім Господній;
<p>5 І зібрав він священиків і левитів, і сказав їм: Підіть по містах Юдеї, і збирайте з усіх ізраїльтян срібло для оновлення дому Бога вашого рік у рік, і поспішіть у цій справі. Та не поспішили левити. 
<p>6 І прикликав цар Єгояду, їхнього старшого, і сказав йому: Чому ти не вимагаєш від левитів, щоб вони допроваджували з Юдеї та Єрусалиму данину, [встановлену] Мойсеєм, служником Господнім, і зібранням ізраїльтян для скинії зібрання? 
<p>7 Бо сини нечестивої Аталії розорили дім Божий, і все, освячене для дому Господнього, використали для Ваалів. 
<p>8 І наказав цар, і виготовили одну скриню і поставили біля входу в дім Господній зовні. 
<p>9 І проголосили по Юдеї та Єрусалимові, щоб приносили Господові данину, [накладену] Мойсеєм, служником Божим, на ізраїльтян в пустелі. 
<p>10 І зраділи всі старшини і увесь народ, і приносили, і клали до скрині доти, аж доки вона виповнилася.
<p>11 Того часу, коли приносили скриню до царських урядовців через левитів, і коли вони бачили, що срібла багато, приходив писар царя, і висипали із скрині, і відносили її і ставили її на своє місце. Так учиняли вони день у день, і зібрали вельми багато срібла.
<p>12 І віддавали його цар і Єгояда виконавцям робіт у домі Господньому, і вони наймали каменярів і теслярів для оновлення дому Господнього, а також ковалів і мідників, для зміцнення дому Господнього. 
<p>13 І працювали виконавці робіт, і звершувалося оновлення руками їхніми; і вчинили дім Божий у належний стан його, і зміцнили його. 
<p>14 І скінчивши [все], вони принесли решту срібла перед царя та Єгояду. І вчинили з нього посудини для дому Господнього, посудини службові і [для] всеспалень, тарелі та [інший] посуд золотий і срібний. І приносили усеспалення в домі Господньому постійні упродовж всіх днів Єгояди. 
<p>15 І постарів Єгояда, і наситився днями [життя], а тоді помер: сто тридцять літ [було] йому, коли він помер.
<p>16 І поховали його в місті Давидовому з царями, тому що він учиняв добре в Ізраїлі і для Бога, і для дому Його.
<p>17 Але по смерті Єгояди прийшли князі юдейські і поклонилися цареві; відтак цар почав дослухатися до них. 
<p>18 І залишили дім Господа, Бога батьків своїх, і почали служити деревам [посвяченим] та ідолам. і був гнів [Господній] на Юдею і Єрусалим за цю провину їхню.
<p>19 І він посилав до них пророків для навернення їх до Господа; і вони навертали їх, але ті не корилися.
<p>20 І Дух Божий виповнив Захарію, сина Єгояди, священика, який стояв на підвищенні перед народом, і сказав їм: Так говорить Господь: Для чого ви переступаєте накази Господні? Не буде вам успіху; і через те, що ви залишили Господа, то Він також залишить вас. 
<p>21 І змовилися супроти нього, і забили його камінням, за наказом царя, на подвір'ї дому Господнього. 
<p>22 І не пригадав цар Йоаш добродіянь, які вчинив для нього Єгояда, батько його, і забив сина його. І він, помираючи, казав: Нехай бачить Господь, і відплатить.
<p>23 А через рік рушило супроти нього військо сирійське, і увійшли до Юдеї і до Єрусалиму, і винищили з народу всіх князів народу; і всю [здобич], яку забрали в них, відпровадили цареві до Дамаску.
<p>24 Хоч небагато було людей у війську сирійському, але Господь віддав у руки їхні вельми численну силу, за те, що залишили Господа, Бога батьків своїх. І над Йоашем звершили вони суд.
<p>25 І коли вони пішли від нього, залишивши його у тяжких хворощах, то вчинили супроти нього змову служники його, за кров сина Єгоядиного, священика, і забили його в постелі його, і він помер. І поховали його в місті Давидовому, але не поховали в царських гробницях.
<p>26 А змовниками супроти нього були: Завад, син аммонійки Шім'ат, і Єгозавад, син моавитянки Шімріт. 
<p>27 Про синів його, і про численні пророцтва супроти нього, і про оновлення дому Божого написано в Книзі царів. І зацарював Амація, син його, замість нього.
<h4>2 Літопису 25 
<p>1 Двадцять п'ять літ було Амації, коли зацарював, і двадцять дев'ять літ царював у Єрусалимі, ім'я матері його Єгоаддан, з Єрусалиму.
<p>2 І чинив він бажане в очах Господніх, але не від усього серця.
<p>3 Коли зміцнилося за ним царство, тоді він умертвив служників своїх, які убили царя, батька його.
<p>4 Але дітей їхніх не умертвив, як про те написано в законі, у книзі Мойсеєвій, де заповідав Господь, говорячи: Не помруть батьки за дітей, а діти не помруть за батьків; але кожний за свій злочин мусить померти. 
<p>5 І зібрав Амація юдеїв, і поставив їх за поколіннями під руку тисяцьких і сотників, усіх юдеїв, і Веніямина, і перелічив їх від двадцяти років і вище, і знайшов їх триста тисяч мужів вибраних, здатних воювати, що тримають списа і щита. 
<p>6 І [ще] найняв із ізраїльтян сто тисяч хоробрих вояків за сто талантів срібла.
<p>7 Але чоловік Божий прийшов до нього і сказав: Царю! Нехай не йде з тобою військо ізраїльське, тому що немає Господа з ізраїльтянами, з усіма синами Єфрема.
<p>8 Але, якщо підеш ти, вчиняй справу, приготуйся мужньо до боротьби. Інакше кине тебе Бог перед ворогом, тому що є сила у Бога підтримати і звалити.
<p>9 І сказав Амація чоловікові Божому: А що ж учинити із сотнею талантів, котрі я віддав ізраїльському війську? І сказав Божий чоловік: Можливо, Господь дасть тобі більше від цього.
<p>10 І відділив їх Амація, військо, яке прийшло до нього із [краю] єфремового, – щоб вони йшли на своє місце. І спалахнув вельми гнів їхній на Юдею, і вони повернули у свій край, розпалені гнівом.
<p>11 Тим часом, Амація наважився, і повів народ свій, і пішов на долину Соляну, і винищив синів Сеїра десять тисяч. 
<p>12 І десять тисяч живими захопили сини Юдеї в полон; і привели їх на верхів'я скелі, і поскидали їх з верхів'я скелі, і вони повбивалися зовсім.
<p>13 А військо, котре Амація відіслав назад, щоб воно не ходило з ним на війну, розпорошилося по містах Юдиних, від Самарії аж до Бет-Хорону; і понищило в них три тисячі, і награбували багато здобичі.
<p>14 Коли Амація прийшов після поразки едомлян, то приніс богів Сеїру, і поставив їх у себе богами, і перед ними поклонявся, і кадив.
<p>15 І спалахнув гнів Господній на Амацію, і послав Він до нього пророка, і той сказав йому: Навіщо ти схиляєшся до богів народу цього, котрі не захистили народу свого від твоєї руки?
<p>16 Коли він говорив йому, [цар] відповідав: Хіба радником царя тебе настановили? Припини, щоб не вбили тебе. І перестав пророк, сказавши: Знаю, що Бог ухвалив погубити тебе, тому що ти вчинив це і не приймаєш поради моєї.
<p>17 І порадився Амація, цар юдейський, і послав до Йоаша, сина Єгоахаза, сина Єгу, царя Ізраїльського, сказати: Виходь, зустрінемося лицем до лиця. 
<p>18 І послав Йоаш, цар Ізраїльський, до Амації, царя Юдиного, сказати: Терен, котрий на Ливані, послав до кедра, котрий на Ливані також, сказати: Віддай доньку свою за дружину моєму синові. Але прийшли звірі дикі, котрі на Ливані, і витоптали цей терен. 
<p>19 Ти говориш: Ось, я побив Едома, – і піднеслося твоє серце до пихатости. Сиди краще у себе вдома. Для чого тобі зачинати небезпечну справу? Загинеш ти і Юдея з тобою.
<p>20 Та не послухав Амація, бо від Бога [було] це, щоб віддати їх в руку [Йоаша], за те, що почали прихилятися до божків едомських. 
<p>21 І виступив Йоаш, цар Ізраїльський, і зустрілися особисто, він і Амація, цар Юдин, у юдейському Бет-Шемеші.
<p>22 І зазнали поразки юдеї від ізраїльтян, і порозбігалися кожний до свого шатра. 
<p>23 І Амацію, царя юдейського, сина Йоаша, сина Єгоахаза, захопив Йоаш, цар Ізраїльський, у Бет-Шемеші, і привів його до Єрусалиму, і зруйнував мур єрусалимський від брами Єфремової до брами наріжної, на чотириста ліктів. 
<p>24 І [забрав] усе золото, і срібло, і всі посудини, які були в домі Божому в Овед-Едома, а також скарби дому царського, і заручників, і повернувся до Самарії.
<p>25 І жив Амація, син Йоашів, цар Юдин, по смерти Йоаша, сина Єгоахазового, царя ізраїльського, п'ятнадцять літ. 
<p>26 А решта діянь Амації, перших і останніх, описані в Книзі царів юдейських та ізраїльських.
<p>27 І після того, як Амація відступив од Господа, вчинили супроти нього змову в Єрусалимі, і він утік до Лахішу. І послали за ним до Лахішу, і умертвили його там.
<p>28 І привезли його на конях, і поховали його з батьками його в місті Давидовому.
<h4>2 Літопису 26 
<p>1 І взяв увесь народ юдейський Уззійю, котрому виповнилося шістнадцять літ, і настановили його царем замість батька його, Амації. 
<p>2 Він відбудував Елота, і повернув його Юдеї, після того, як спочив цар з батьками своїми.
<p>3 Шістнадцять літ [мав] Уззійя, коли зацарював, і п'ятдесят два роки царював у Єрусалимі; ім'я матері його – Єхолія, з Єрусалиму.
<p>4 І чинив він угодне в очах Господніх, усе, що учиняв Амація, батько його. 
<p>5 І звертався він до Бога за днів Захарії, що навчав страхові Божому; і за тих днів, коли він звертався до Господа, допомагав йому Бог. 
<p>6 І він вийшов, і воював із филистимлянами, і зруйнував мури Ґату і мури Явне, і мури Асдоду, і побудував міста в Асдоді та в филистимлян. 
<p>7 І помагав йому Бог супроти филистимлян і супроти аравійців, що мешкають в Гур-Баалі, і [супроти] мецнітів.
<p>8 І давали аммонійці данину для Уззійї, і дійшло ім'я його до рубежів Єгипту, бо він вельми зміцнів.
<p>9 І спорудив Уззійя башти у Єрусалимі, над брамами наріжними, і над брамами долини, і на розі, і зміцнив їх.
<p>10 І спорудив башти в пустелі, і вирубав багато водойм, тому що мав багато худоби, і в низинах, і на рівнині, і землеробів, і садівників на горах і на Кармилі, бо він любив землеробство.
<p>11 І було в Уззійї військо, що виходило на війни загонами, за рахунком у спискові їхньому, складеному рукою писаря Єіїла та урядника Маасеї, під рукою Хананії, [що з] царевих старшин.
<p>12 Усе число старшин поколінь, із хоробрих вояків, [становило] дві тисячі шістсот.
<p>13 І під рукою їх військової сили триста сім тисяч п'ятсот, що виступали на битву з численним військом, на допомогу цареві супроти ворога.
<p>14 І наготовив для них Уззійя, для всього війська, щити, списи, і шоломи, і панцери, і луки, і пращного каміння.
<p>15 І виготовив він у Єрусалимі військові машини, з великим хистом учинених, щоб вони стояли на баштах і на кожному розі для кидання стріл і великого каміння. І стало знаним ім'я його вельми далеко, тому що він одержав дивовижну поміч, аж доки не став сильним.
<p>16 А як він зміцнів, запихатіло його серце на погибель [йому], і він чинив злочини перед Господом, Богом своїм; бо увійшов до храму Господнього, щоб кадити [духмяна] на кадильному жертовнику.
<p>17 І пішов за ним Азарія священик, і з ним вісімдесят священиків Господніх, хоробрих мужів, 
<p>18 І стали вони супроти царя Уззійї, і сказали йому: Не тобі, Уззійя, кадити Господові; це [справа] священиків, синів Ааронових, висвячених на кадіння; вийди із святині, бо ти вчинив беззаконно, і не [буде] тобі це за честь у Господа Бога. 
<p>19 І розгнівався Уззійя, – а в руці в нього була кадильниця для кадіння; і коли розгнівався він на священиків, проказа з'явилася на чолі його, перед священиками, у домі Господньому, біля жертовника кадильного. 
<p>20 І глянув на нього Азарія першосвященик і всі священики; і ось, у нього проказа на чолі його. І спонукали його вийти звідти, але й сам він поспішив вийти, оскільки уразив його Господь.
<p>21 І був цар Уззійя прокажений аж до дня смерти своєї, і мешкав в осторонці, і відлучений був від дому Господнього. А Йотам, син його, був старшиною над царським домом і урядував народом країни. 
<p>22 А решта діянь Уззійї, перші, й останні, описав пророк Ісая, син Амосів. 
<p>23 І спочив Уззійя з батьками своїми на полі царських гробів, бо говорили: Він – прокажений. І зацарював Йотам, син його, замість нього. 
<h4>2 Літопису 27 
<p>1 Двадцять п'ять років [було] Йотамові, коли зацарював, і шістнадцять літ царював у Єрусалимі; ім'я матері його – Єруша, Саддокова донька.
<p>2 І чинив він бажане в очах Господніх – так, як те робив батько його Уззійя. Тільки він не входив до храму Господнього; та народ іще грішив. 
<p>3 Він спорудив горішню браму дому Господнього, і багато збудував на мурі Офел. 
<p>4 І міста збудував на горі Юдиній, і в лісах спорудив палаци і башти.
<p>5 Він воював з царем аммонійців і здолав їх; і дали йому аммонійці того року сто талантів срібла і десять тисяч корів пшениці і ячменю десять тисяч. Оце давали йому аммонійці і другого року, і третього.
<p>6 Таким міцним був Йотам, тому що ходив шляхами своїми перед Господом, Богом своїм.
<p>7 Інші діяння Йотама, і всі війни його, і вчинки його описані в Книзі царів Ізраїльських та Юдиних. 
<p>8 Двадцять п'ять літ було йому, коли зацарював, і шістнадцять років царював у Єрусалимі.
<p>9 І спочив Йотам з батьками своїми, і поховали його у місті Давидовому. І зацарював Ахаз, син його, замість нього. 
<h4>2 Літопису 28 
<p>1 Двадцять літ було Ахазові, коли зацарював, і шістнадцять років царював у Єрусалимі; і він не чинив бажаного в очах Господніх, як [робив] те Давид, батько його.
<p>2 Він ходив шляхами царів ізраїльських, і навіть виготовив литі статуї Ваалів. 
<p>3 Більше того, він учиняв кадіння на долині Бен-Гіннома, і переводив синів своїх через вогонь, за мерзотами народів, котрих прогнав Господь з-перед синів Ізраїлевих. 
<p>4 І приносив пожертви і кадіння на підвищеннях, і на пагорбах, і під усіляким деревом зі значною кроною. 
<p>5 І віддав його Господь, Бог його, в руки царя сирійців, і вони завдали поразки йому, і взяли у нього багато бранців, і відвели до Дамаску. Також і в руки царя ізраїльського його передано, і той завдав йому великої поразки. 
<p>6 І винищив Пеках, син Ремалії, юдеїв сто двадцять тисяч одного дня, все мужів хоробрих, тому що вони залишили Господа, Бога своїх батьків.
<p>7 А Зіхрі, лицар Єфремів, убив Маасею, царського сина, і Азрікама, управителя дому, й Елкону, другого після царя.
<p>8 І взяли сини Ізраїлеві в полон у братів своїх [Юдеїв], двісті тисяч жінок, синів і дочок, а також захопили багато здобичі у них, і відправили здобич до Самарії.
<p>9 А там був пророк Господній, Одед йому ім'я. І він вийшов перед військо, що входило до Самарії, і сказав їм: Ось, Господь, Бог батьків ваших, у гніві на Юдею, віддав їх в руку вашу, і ви вбивали їх з такою лютістю, що вона сягнула небес. 
<p>10 І тепер ви плекаєте задум поневолити синів Юдеї та Єрусалиму, вчинивши їх невільниками і невільницями собі. А хіба на вас самих немає провини перед Господом, Богом вашим? 
<p>11 Отож, послухайте мене і поверніть бранців, котрих ви захопили з братів ваших; тому що полум'я гніву Господнього на вас.
<p>12 І стали деякі із старшин синів Єфремових: Азарія, син Єгоханана, Берехія, син Мешіллемотів, і Єхізкійя, син Шаллумів, і Амаса, син Хадлаїв, супроти тих, що йшли з війни;
<p>13 І сказали їм: Не заводьте полонених сюди, тому що гріх був би нам перед Господом. Невже ви гадаєте додати це до гріхів наших і до злочинів наших? Велика провина наша, і полум'я гніву [Господнього] над Ізраїлем.
<p>14 І залишили озброєні бранців і здобич у старшин війська і всього зібрання.
<p>15 І підвелися мужі, згадані за йменнями, і взяли полонених, і всіх голих із них зодягнули із здобичі, і зодягнули їх, і взули їх, і нагодували їх, і напоїли їх, і помазали їх єлеєм, і кожного слабкого повезли на віслюках, і припровадили їх до Єрихону, міста пальм, до братів їхніх, і повернулися до Самарії. 
<p>16 Того часу послав цар Ахаз до царів асирійських, щоб вони допомогли йому. 
<p>17 Бо приходили ще й едомляни, і винищили [багатьох] з Юдеї, і захопили в полон.
<p>18 І филистимляни вдерлися у міста Шефелі і півдня Юдеї, і захопили Бет-Шемеш, і Айялон, і Гедерот, і Сохо та передмістя її, і Тімну та залежні від неї міста, і Ґімзо та залежні від нього міста, і оселилися там. 
<p>19 Отак принизив Господь Юдею за Ахаза, царя Юдиного, тому що він розбестив Юдею і тяжко грішив перед Господом. 
<p>20 І прийшов до нього Тіґлат Пілнесер, цар асирійський; але завдав йому прикрощів, замість того, щоб допомагати йому;
<p>21 Тому що Ахаз узяв [частку] з дому Господнього і з дому царського і в князів, і віддав цареві асирійському; але не допоміг йому.
<p>22 І в період утисків для себе, він продовжував чинити поза законом перед Господом, він – цар Ахаз.
<p>23 І приносив він пожертви богам дамаським, [гадаючи], [що] це вони завдали йому поразки, і говорив: Боги царів сирійських допомагають їм; принесу я пожертву їм, і вони допоможуть мені. Але вони були на падіння йому і всьому Ізраїлеві. 
<p>24 І зібрав Ахаз посуд Божого дому, і розбив на друзки посуд Божого дому. І замкнув двері Божого дому, і спорудив собі жертовники в багатьох місцях Єрусалиму. 
<p>25 І по всіх містах Юдеї вилаштував узвишшя для кадіння богам чужим, і дратував Господа, Бога батьків своїх.
<p>26 Решта діянь його і всі вчинки його, перші і останні, описані в Книзі царів Юдиних та Ізраїльських. 
<p>27 І спочив Ахаз із батьками своїми, і поховали його в місті, в Єрусалимі; але не внесли його до гробниці царів Ізраїльських. І зацарював Єзекія, син його, замість нього. 
<h4>2 Літопису 29 
<p>1 Єзекія зацарював у віці двадцяти п'яти літ, і двадцять дев'ять років царював у Єрусалимі; ймення матері його – Авійя, донька Захарії. 
<p>2 І чинив він бажане в очах Господніх, так, як учиняв Давид, батько його. 
<p>3 Першого ж року царювання свого, першого ж місяця, він відчинив двері храму Господнього і обновив їх. 
<p>4 І наказав прийти священикам і левитам, і зібрав їх на майдані східному,
<p>5 І сказав їм: Послухайте мене, левити! Нині освятіться [самі], і освятіть дім Господа, Бога батьків ваших, і викиньте нечисть із святині! 
<p>6 Бо наші батьки учиняли супроти закону і чинили зле в очах Господа, Бога нашого, і залишили його, і відвернули вони лиця свої від Господньої скинії, й обернулися спиною, 
<p>7 І замкнули двері притвору і загасили світильники, і не спалювали кадіння, і не підносили усеспалень у святині Бога Ізраїлевого. 
<p>8 І був гнів Господа на Юдею і на Єрусалим; і Він віддав їх на ганьбу, на спустошення і на посміховисько, як ви бачите очима вашими. 
<p>9 І ось, упали батьки наші від меча; а сини наші, і доньки наші, і дружини наші за це в полоні донині. 
<p>10 Тепер у мене на серці – укласти заповіта з Господом, Богом Ізраїльським, хай же відверне од нас полум'я гніву Свого!
<p>11 Діти мої! Не будьте недбалими; бо вас вибрав Бог стояти перед Ним, служити Йому і бути в Нього служителями і звершувачами кадінь. 
<p>12 І підвелися левити: Махат, син Амасаїв, і Йоїл, син Азарії, від синів Кегатових; а від синів Мерарієвих: Кіш, син Авдіїв, і Азарія, син Єгаллел'їлів; а від Ґершонівців: Йоах, син Зіммин, і Еден, син Йоахів; 
<p>13 А від синів Еліцафанових: Шімрі, і Єіїл; а від синів Асафових: Захарія та Маттанія.
<p>14 А від Геманових синів: Єхіїл, і Шім'ї; а від синів Єдутунових Шемая і Уззіїл.
<p>15 Вони зібрали братів своїх і освятилися; і пішли, за наказом царя, очищати дім Господній, за словом Господа. 
<p>16 І ввійшли священики до середини дому Господнього для очищення, і винесли все нечисте, що знайшли у храмі Господньому, на подвір'я дому Господнього; а левити взяли це, щоб винести геть до потоку Кедрон.
<p>17 І почали освячувати першого [дня] першого місяця, і восьмого дня [того ж] місяця увійшли до притвору Господнього; і освячували дім Господній вісім днів, і шістнадцятого дня першого місяця скінчили. 
<p>18 І прийшли в дім до царя Єзекії, і сказали: Ми очистили дім Господній, і жертовника для всеспалення, і всі посудини його, і стіл [для хлібів] показних, і всі посудини його;
<p>19 І всі посудини, котрі закинув цар Ахаз під час царювання свого, у беззаконні своїм, ми приготували і освятили, і ось, вони перед жертовником Господнім. 
<p>20 І підвівся цар Єзекія вранці, і зібрав старшин міста, і пішов до Господнього дому.
<p>21 І привели сім бичків і сім баранів, і сім овечок, і сім козлів для пожертви за гріх за царство, і за святиню, і за Юдею, і наказав він синам Аароновим, священикам, покласти всеспалення на жертовник Господній. 
<p>22 І закололи бичків, і взяли священики кров, і окропили жертовника; і закололи баранів, і окропили кров'ю жертовника, і закололи ягнят, і окропили кров'ю жертовника. 
<p>23 І привели козлів за гріх перед лице царя і зібрання, і вони поклали руки свої на них. 
<p>24 І закололи їх священики, і очистили кров'ю їх жертовника для очищення від гріхів усього Ізраїля; тому що за всього Ізраїля наказав цар [принести] всеспалення і пожертву за гріх.
<p>25 І поставив він левитів у домі Господньому з кімвалами, з арфами та цитрами, за настановами Давида і Гада, ясновидця царевого, і Натана пророка, оскільки від Господа [були] настанови оці через пророків Його. 
<p>26 І стали левити із [музичними] знаряддями Давидовими і священики із сурмами. 
<p>27 І наказав Єзекія принести всеспалення на жертовник. І в цей час, як почалося всеспалення, розпочався спів Господові, при [звуках] сурм і знарядь Давида, царя Ізраїлевого.
<p>28 І все зібрання молилося, і співаки співали, і сурмили труби, аж доки не скінчилося всеспалення.
<p>29 А по закінченні всеспалення, цар і всі, що були біля нього, стали на коліна і вклонилися.
<p>30 І сказав цар Єзекія і князі левитам, щоб вони славили Господа словами Давида і Асафа ясновидця; і вони славили з радістю, і ставали на коліна і вклонялися.
<p>31 І продовжував Єзекія, і сказав: Тепер ви посвятили себе Господові; починайте і приносьте пожертви і приношення вдячні для дому Господнього. І понесло [все] зібрання пожертви і приношення вдячні; і кожний, хто схильний був серцем, – усеспалення. 
<p>32 І було число всеспалень, котрі звершило зібрання: сімдесят биків, сто баранів, двісті ягнят; все це для всеспалення Господові.
<p>33 [Інших] пожертв для святости [було] : шістсот із великої худоби і три тисячі з дрібної скотини.
<p>34 Але священиків [було] замало, і вони не могли обдирати шкуру з усіх усеспалень; і помагали їм брати їхні, левити, аж до закінчення праці і доки освятилися [інші] священики; бо левити були більш старанні при освяченні себе, аніж священики.
<p>35 Причому всеспалень було багато з лоєм мирних пожертв і з поливними приношеннями при всеспаленні. Отак було відновлене служіння в домі Господньому.
<p>36 І тішився Єзекія і весь народ з того, що Бог [так] благословив народ; бо це вчинилося несподівано!
<h4>2 Літопису 30 
<p>1 І послав Єзекія по всій [країні] Ізраїльський та Юдеї, і листи писав до Єфрема і Манасії, щоб прийшли до Господнього дому, до Єрусалиму, для звершення Пасхи Господові, Богові Ізраїлевому.
<p>2 І ухвалили на раді цар і князі його, і все зібрання в Єрусалимі – звершити Пасху другого місяця; 
<p>3 Бо не могли звершити її свого часу, тому що священики [ще] не освятилися в належному числі, і народ не зібрався в Єрусалимі.
<p>4 І сподобалося це цареві і всьому зібранню.
<p>5 І ухвалили оголосити по всьому Ізраїлеві, від Беер-Шеви аж до Дана, аби приходили до Єрусалиму звершити Пасху для Господа, Бога Ізраїлевого, бо давно не звершували [її], як написано.
<p>6 І пішли посланці з листом від царя і від князів його по всій [країні] Ізраїльській та Юдиній, і за наказом царя говорили: Діти Ізраїля! Наверніться до Господа, Бога Авраама, Ісаака та Ізраїля, і Він зважить на останок, що заціліє у вас від руки царів асирійських,
<p>7 І не будьте такими, як батьки ваші і брати ваші, котрі чинили поза законом перед Господом, Богом батьків своїх; і Він віддав їх на спустошення, як ви бачите.
<p>8 А нині не будьте твердошиїми, як батьки ваші, покоріться Господові і приходьте до святині Його, котру Він освятив навіки, і служіть Господові, Богові вашому, і Він відверне од вас полум'я гніву Свого!
<p>9 Коли ви навернетеся до Господа, тоді брати ваші і діти ваші [будуть] помилувані тими, хто полонив їх, і повернуться на землю цю: тому що милостивий і милосердний Господь, Бог ваш, і не відверне лиця від вас, якщо ви навернетеся до Нього. 
<p>10 І ходили посланці з міста до міста по володіннях Єфремових і Манасіїних, і по Завулонових; але над ними сміялися і збиткувалися.
<p>11 Проте деякі з [коліна] Асирового, Манасіїного і Завулонового упокорилися і прийшли до Єрусалиму.
<p>12 І над Юдеєю була рука Божа, яка подарувала їм єдине серце, щоб виконати наказ царя і князів, за словом Господнім.
<p>13 І зібралися в Єрусалимі багато людей для звершення свята опрісноків, другого місяця, – зібрання вельми велелюдне. 
<p>14 І звелися вони і зруйнували жертовники, котрі були в Єрусалимі, і все, на чому звершувалося [кадіння] ідолам, зруйнували і викинули до потоку Кедрон.
<p>15 І закололи пасхальне ягня чотирнадцятого [дня] другого місяця. Священики і левити, засоромившися, освятилися і принесли всеспалення до Господнього дому.
<p>16 І поставали на своєму місці за настановами своїми, за законом Мойсея, чоловіка Божого. Священики кропили кров'ю, [приймаючи її] з рук левитів. 
<p>17 Та оскільки в зібранні [було] багато таких, котрі не освятилися, то замість нечистих левити закололи пасхальне ягня, для присвяти Господові.
<p>18 Багато хто з народу, у більшості своїй з коліна Єфремового і Манасіїного, Іссахарового та Завулонового не очистилися, але їли Пасху не за настановами.
<p>19 Але Єзекія молився за них, кажучи: Господь милосердний нехай простить кожному, хто прихилив серце своє до того, щоб знайти Господа Бога, Бога батьків своїх, хоча й без очищення святого.
<p>20 І почув Господь Єзекію, і простив народові.
<p>21 І звершили сини Ізраїлеві, котрі були в Єрусалимі, свято опрісноків сім днів з великою радістю; кожного дня левити і священики славили Господа на знаряддях, [налаштованих] для уславлення Господа.
<p>22 І говорив Єзекія до серця всім левитам, що мали добре розуміння [при служінні] Господові. І їли святошне сім днів, приносячи пожертви мирні і прославляючи Господа, Бога батьків своїх.
<p>23 І ухвалило все зібрання святкувати ще сім днів, і святкували сім днів у радості.
<p>24 Бо Єзекія, цар Юдин, дав для зібрання тисячу биків і десять тисяч дрібної худоби, і князі пригнали для зібрання тисячу баранів і десять тисяч дрібної худоби; і священиків освятилося уже багато.
<p>25 І раділо все зібрання з Юдеї, і священики, і левити, і все зібрання, що прийшло з Ізраїля, і чужинці, які прийшли з ізраїльського краю і мешкали в Юдеї. 
<p>26 І були веселощі великі в Єрусалимі, бо від днів Соломона, сина Давидового, царя ізраїльського, [не траплялося] подібного до цього в Єрусалимі.
<p>27 І поставали священики і левити, і благословили народ; і почутий був голос їхній, і зійшла молитва їхня до святого житла Його на небеса. 
<h4>2 Літопису 31 
<p>1 І по закінченні всього цього пішли всі ізраїльтяни, які [там] були, до міст Юдиних, і розбили статуї, вирубали [святі] дерева, зруйнували підвищення і жертовники по всій Юдеї, і в [краю] Веніяминовому, Єфремовому і Манасіїному, до кінця. І [потім] повернулися всі сини Ізраїлеві, кожний до володіння свого, до міст своїх
<p>2 І відновив Єзекія черги священиків і левитів, за їхнім розподілом, кожного за його служінням, священиків і левитів, при приношеннях усеспалення і при мирних приношеннях, для служіння, для похвали і для уславлення, біля брам дому Господнього. 
<p>3 І [визначив] цар частину з майна свого на всеспалення; на всеспалення вранішнє і вечірнє, і на всеспалення в суботи і в новомісяччя, і на свята, як написано в законі Господньому. 
<p>4 І наказав він народові, що мешкав у Єрусалимі, давати певне утримання священикам і левитам, щоб вони були ревні в законі Господньому. 
<p>5 Коли оприлюднили це повеління, тоді поназносили сини Ізраїлеві багато першоплодів хлібного зерна, вина, і олії, і меду, і всякого врожаю польового; і десятин із усього поназносили багато. 
<p>6 А Ізраїльтяни та Юдеї, які мешкали по містах юдейських, також принесли десятину з великої і дрібної худоби, і десятину з кожної пожертви, присвяченої Господові, Богові їхньому; і понакидали їх цілі купи. 
<p>7 Третього місяця розпочали накидати ті купи, і сьомого місяця скінчили.
<p>8 І прийшли Єзекія і вельможі, і побачили ті купи, і дякували Господові і народові Його, Ізраїлеві.
<p>9 І запитав Єзекія священиків і левитів про ці купи.
<p>10 І відповідав йому Азарія першосвященик, з дому Сад`окового, і сказав: Відколи почали приносити приношення в Господній дім, ми їли досхочу, і багато залишилося; бо Господь благословив народ Свій. Із того, що залишилося, [склалася] отака кількість.
<p>11 І наказав Єзекія підготувати помешкання при домі Господньому. І підготували.
<p>12 Перенесли [туди] приношення, і десятини, і пожертви з усією [пильністю]. І [був] старшиною біля них Конанія левит, і брат його Шім'ї – другим.
<p>13 А Єхіїл, і Азазія, і Нахат, і Асагел, і Єрімот, і Йозавад, і Еліїл, і Їсмахія, і Махат, і Беная [були] доглядачами під рукою Конанії і Шім'ї, брата його, за розпорядженням царя Єзекії і Азарії старшини при домі Божому.
<p>14 А Коре, син Їмни, левит, брамник зі східного боку, [був] над добровільними пожертвами Богові, щоб видавати Господні приношення і найважливіші з речей освячених.
<p>15 І під його [веденням були] Еден, і Мін'ямін, і Єшуа, і Шемая, і Амарія, і Шеханія по священицьких містах, аби правильно роздавати їхнім братам своїм частки, як великому, так і малому,
<p>16 Понад список їхній, [всім] чоловічої статі від трьох літ і вище, всім, що ходили до Господнього дому для справ щоденних, для служіння їхнього, за посадами їхніми і за відділами їхніми.
<p>17 І зазначеним у списку священикам, за поколіннями їхніми, і левитам від двадцяти літ і вище, за посадами їхніми, за відділами їхніми.
<p>18 І зазначеними у списку, з усіма дітьми їхніми, і з дружинами їхніми, і з синами їхніми, і з доньками їхніми, – всій громаді, бо вони з [усією] відданістю присвятили себе на святе служіння.
<p>19 І для синів Ааронових, священиків у поселеннях довкола міст їхніх, при кожному місті [поставлені були] мужі, зазначені поіменно, щоб роздавати частки всім чоловічої статі у священиків і всім, що зазначені в списку з-поміж левитів.
<p>20 Ось що вчинив Єзекія по всій Юдеї, – і чинив він добре і справедливе, та правдиве перед Господом, Богом своїм. 
<p>21 І в усякому ділі, яке він зачинав на служіння домові Божому і для дотримання закону і заповідей, пам'ятаючи про Бога свого, він чинив від усього серця свого і мав успіх. 
<h4>2 Літопису 32 
<p>1 По цих справах та відданості прийшов Санхерів, цар асирійський, і увійшов до Юдеї, і оточив укріпленні міста, і мав намір здобути їх собі. 
<p>2 Коли Єзекія побачив, що прийшов Санхерів з наміром воювати супроти Єрусалиму,
<p>3 Тоді поклав собі з князями своїми засипати джерела води, котрі поза містом; і ті допомогли йому.
<p>4 І зібралося багато народу, і засипали всі джерела і потік, що пробігав країною, говорячи: Нехай же не знайдуть царі асирійські, які прийшли [сюди], багато води.
<p>5 І підбадьорився він, і відбудував зруйнований мур, і звів його до башти, і зовні [поставив] другого мура, і зміцнив Мілло в Давидовому місті, і вчинив багато зброї та щитів. 
<p>6 І настановив військових старшин понад народом, і зібрав їх до себе на майдан біля міської брами, і говорив до серця їхнього, і сказав: 
<p>7 Будьте стійкими і мужніми, не бійтеся і не майте остраху перед царем асирійським і усією чисельністю, котра з ним; тому що з нами більше, аніж із ним.
<p>8 З ним сила тілесна, а з нами – Господь, Бог наш, щоб допомагати нам і воювати в битвах наших. І зміцнів народ від слів Єзекії, царя Юдиного. 
<p>9 По цьому послав Санхерів, цар асирійський, служників своїх до Єрусалиму, – сам він [стояв] навпроти Лахішу, і вся сила його з ним, – до Єзекії, царя юдейського, і до всіх юдеїв, котрі в Єрусалимі, сказати: 
<p>10 Так говорить Санхерів, цар асирійський: На що ви сподіваєтеся і сидите в облозі у Єрусалимі?
<p>11 Чи не спокушає вас Єзекія, щоб віддати вас на смерть від голоду й спраги, кажучи: Господь, Бог наш, урятує нас від руки царя асирійського? 
<p>12 Чи не той це Єзекія, що зруйнував підвищення його і жертовники його, і сказав Юдеї та Єрусалимові: Перед жертовником єдиним поклоняйтеся, і на ньому звершуйте кадіння? 
<p>13 Хіба ви не знаєте, що вчинив я і батьки мої з усіма народами країн? Чи могли боги народів земних спасти край свій од руки моєї? 
<p>14 Хто із усіх богів народів, винищених батьками моїми, міг урятувати народ свій від руки моєї? [То яким чином] зможе ваш Бог урятувати вас від руки моєї?
<p>15 І нині нехай не ошукує вас Єзекія і не зводить вас у такий спосіб; не вірте йому. Якщо не міг жоден з богів жодного народу і царства порятувати народ свій від руки моєї, і від руки батьків моїх, то де вже й вашому Богові врятувати вас від руки моєї.
<p>16 І ще [багато] говорили служники його супроти Господа Бога, і супроти Єзекії, служника Його.
<p>17 І писав він листи, [в котрих] ганьбив Господа, Бога Ізраїлевого, і говорив супроти Нього такі слова: Як боги народів земних не врятували народів своїх від руки моєї, так Бог Єзекії не врятує народу Свого від руки моєї.
<p>18 І кричали гучним голосом єврейською мовою до народу єрусалимського, котрий [був] на мурах, щоб настрашити його, і налякати його, і захопити місто. 
<p>19 І говорили про Бога Єрусалиму, як про богів народів землі, – витвір рук людських. 
<p>20 І помолився цар Єзекія та Ісая, син Амосів, пророк, і заволали до неба. 
<p>21 І послав Господь Ангела, і він винищив усіх хоробрих, і головнокомандувача, і старшин над військами царя асирійського. І повернувся він, осоромлений, до краю свого; і коли прийшов до дому бога свого, – то ті, що вийшли зі стегон його, вбили його там мечем. 
<p>22 Отак урятував Господь Єзекію і мешканців Єрусалиму від руки Санхеріва, царя асирійського, і від руки всіх; і захищав їх зусібіч.
<p>23 Тоді багато людей приносили дари Господові в Єрусалимі і дорогі речі Єзекії, цареві юдейському. І він звеличився після цього в очах усіх народів.
<p>24 Тими днями занедужав Єзекія смертельно. І помолився Господові, і Він зачув його і дав йому ознаку. 
<p>25 Але не віддячив Єзекія за виявлену до нього зичливість, бо запишалося серце його. І прийшов на нього гнів [Божий], і на Юдею, і на Єрусалим. 
<p>26 Та коли упокорився Єзекія в пишнотах серця свого, – сам і мешканці Єрусалиму, то не прийшов на них гнів Господній за днів Єзекії. 
<p>27 І було у Єзекії багатство і слави вельми багато; і сховище він учинив у себе для срібла, і золота, і каміння коштовного, і для духмян та щитів, і для всіляких коштовних посудин,
<p>28 І комори для плодів [земних], для хліба, вина і олії, і стійла для всілякої худоби, і подвір'я для черед.
<p>29 І міста збудував собі. І [мав] великий набуток худоби, тому що дав йому Бог вельми значне майно.
<p>30 І він, Єзекія, загатив горішній потік води Гіхону, і вивів її вниз до західного боку міста Давидового. І мав Єзекія успіх в усіх своїх діяннях. 
<p>31 Тільки при послах царів Вавилонських, котрі присилали до нього запитати про ознаку, яка була на землі, залишив його Бог, щоб випробувати його, і відкрити все, що в нього на серці.
<p>32 Інші діяння Єзекії і доброчинства його описані у видінні Ісаї, сина Амосового, пророка, і в Книзі царів Юдиних та Ізраїльських.
<p>33 І спочив Єзекія з батьками своїми, і поховали його над гробницями синів Давидових, і вшанували його честю, по смерти його, всі юдеї і мешканці Єрусалиму. І зацарював Манасія, син його, замість нього. 
<h4>2 Літопису 33 
<p>1 Дванадцять літ [було] Манасії, коли зацарював, і п'ятдесят п'ять літ царював у Єрусалимі. 
<p>2 І вчиняв він неугодне в очах Господніх, наслідуючи мерзоту народів, котрих прогнав Господь від синів Ізраїлевих. 
<p>3 І знову спорудив підвищення, котрі зруйнував Єзекія, батько його, і поставив жертовники Ваалам, і облаштував діброви, і поклонявся всім небесним силам, і служив їм. 
<p>4 І спорудив жертовники в домі Господньому, про котрого сказав Господь: У Єрусалимі буде ім'я Моє вічно. 
<p>5 І спорудив жертовники для всіх небесних сил на обидвох подвір'ях Господнього дому. 
<p>6 Він також переводив синів своїх через вогонь в долині сина Гінномового, і займався гаданням, і ворожив, і чаклував, і настановив викликувачів померлих і духів; багато чинив він лихого в очах Господа, щоб гнівити Його.
<p>7 І поставив різьбленого ідола, котрого зробив, у домі Божому, про котрого говорив Бог Давидові і Соломонові, синові його: У домі цьому і в Єрусалимі, котрого Я вибрав із усіх колін Ізраїлевих, Я покладу ймення Моє навіки.
<p>8 І не дозволю в прийдешньому виступити нозі Ізраїля із землі цієї, котру Я заповідав батькам їхнім, якщо вони будуть старатися виконати все, що Я заповідав їм, за всіма законами і настановами і наказами, які передані через Мойсея. 
<p>9 Але Манасія довів Юдею і мешканців Єрусалиму до того, що вони вчиняли гірше тих народів, котрих винищив Господь з-перед синів Ізраїлевих. 
<p>10 І говорив Господь до Манасії і до народу його; але вони не підкорилися.
<p>11 І навів Господь на них старшин війська асирійського царя, і вони закайданили Манасію, закували його в ланцюги і відпровадили його до Вавилону.
<p>12 І в тіснотах своїх він почав благати Господа, Бога свого, і глибоко упокорився перед Богом батьків своїх.
<p>13 І помолився до Нього, і [Бог] прихилився до нього, і почув благання його, і повернув його до Єрусалиму на царство його. І спізнав Манасія, що Господь є Бог.
<p>14 І потому спорудив зовнішній мур міста Давидового, на західному боці від Ґіхону, в долині, і до входу в Рибну браму, і вивів його довкола Офела, і високо вивершив його. І настановив військових старшин по всіх укріплених містах Юдеї. 
<p>15 І повикидав чужинських богів та ідолів з дому Господнього, і всі капища, котрі спорудив на горі дому Господнього і в Єрусалимі, і викинув їх за місто.
<p>16 І відбудував жертовника Господнього, і приніс на ньому пожертви мирні і вдячні, і сказав Юдеям, щоб вони служили Господові, Богові Ізраїльському.
<p>17 Але народ ще приносив пожертви на підвищеннях, хоч і Господові, Богові своєму.
<p>18 Інші діяння Манасії, і молитви його до Бога свого, і слова ясновидця, які говорили йому йменням Господнім, Бога Ізраїлевого, є в записах царів Ізраїлевих.
<p>19 І молитва його, і те, що [Бог] прихилився до нього, і всі гріхи його і беззаконня його, і місця, на котрих він спорудив підвищення і поставив зображення Астарти та ідолів передніше, аніж упокорився, описані в записах Хозая.
<p>20 І спочив Манасія з батьками своїми, і поховали його в домі його. І зацарював Амон, син його, замість нього. 
<p>21 Двадцять два роки було Амонові, коли зацарював, і два роки царював у Єрусалимі.
<p>22 І вчиняв небажане в очах Господніх так, як учиняв Манасія, батько його; і всім ідолам, котрих зробив Манасія, батько його, приносив Амон пожертви, і служив їм.
<p>23 І не упокорився перед Господом, як упокорився Манасія, батько його. Навпаки, Амон помножив [свої] гріхи.
<p>24 І вчинили супроти нього змову служники його, і умертвили його в домі його.
<p>25 Але народ краю повбивав усіх, що були у змові супроти царя Амона; і зацарював народ країни Йосію, сина його, замість нього.
<h4>2 Літопису 34 
<p>1 Вісім літ було Йосії, коли він зацарював, і тридцять один рік царював у Єрусалимі. 
<p>2 І вчиняв він бажане в очах Господніх, і ходив шляхами Давида, батька свого, і не відхилявся ні праворуч, ані ліворуч.
<p>3 Восьмого року царювання свого, ще підлітком, він почав звертатися до Бога Давидового, батька свого; а дванадцятого року почав очищати Юдею і Єрусалим од підвищень і [посвячених] дерев і від різьблених та литих ідолів.
<p>4 І зруйнували перед ним жертовники Ваалів і статуї, що підвищувалися над ними; і [посвячені] дерева він зрубав, і різьблених та литих ідолів поламав, і порозбивав, і розтер на порох, і розпорошив на гробах тих, котрі приносили їм пожертви. 
<p>5 І кості жерців спалив на жертовниках їхніх, і очистив Юдею та Єрусалим. 
<p>6 І в містах Манасії, і Єфрема, і Симеона, [навіть] до коліна Нефталимового, і в спустошених околицях їхніх
<p>7 Він зруйнував жертовники і [посвячені] дерева, а ідолів розбив на порох, і всі статуї порозбивав по всій землі Ізраїльській і повернувся до Єрусалиму.
<p>8 Вісімнадцятого року царювання свого, по очищенні країни і дому [Божого], він послав Шафана, сина Ацалії, і Маасею, старшину міста, і Йоаха, сина Йохазового, писаря, полагодити дім Господа, Бога свого. 
<p>9 І прийшли вони до першосвященика Хілкійї, і віддали срібло, принесене в дім Божий, котре левити, що стояли на сторожі біля порога, зібрали з рук Манасії й Єфрема та всіх інших ізраїльтян, і від Юди та Веніямина, і від мешканців Єрусалиму. 
<p>10 І віддали в руки виконавцям робіт, приставлених до Господнього дому, щоб вони роздавали його робітникам, котрі працювали в домі Господньому під час ремонту і лагодження дому.
<p>11 І вони роздавали теслям і будівельникам на купівлю тесаного каміння і дерев для зв'язування та покриття споруд, котрих розорили царі Юдині.
<p>12 Ці люди діяли чесно біля роботи; і для нагляду за ними були поставлені: Яхат і Овадія, левити з синів Мерарієвих, і Захарія та Мешуллам із синів Кегатових, і всі левити, які вміли грати на музичних знаряддях, 
<p>13 Були [наглядачами] за носіями і наглядали за всіма робітниками при кожній роботі; а з левитів [були] і писарі, і наглядачі, і брамники.
<p>14 Коли виймали вони срібло, принесене до Господнього дому, тоді Хілкійя священик знайшов Книгу Закону Господнього, яку [даровано] через Мойсея. 
<p>15 І розпочав Хілкійя, і сказав Шафанові: Я знайшов у Господньому домі книгу Закону. І віддав Хілкійя ту книгу Шафанові.
<p>16 І поніс Шафан ту книгу до царя, і приніс при цьому цареві звіщення: все, що доручено служникам твоїм, вони виконують. 
<p>17 І висипали срібло, знайдене в домі Господньому, і передали його в руки наглядачам і в руки виконавцям робіт.
<p>18 А [також] повідав Шафан писар цареві, кажучи: Книгу дав мені Хілкійя священик, і читав її Шафан перед царем.
<p>19 Коли почув цар слова Закону, то роздер одежу свою. 
<p>20 І наказав цар Хілкійї і Ахікамові, Шафановому синові, і Авдонові, Міхиному синові, і писареві Шафанові, і Асаї, царевому служникові, кажучи:
<p>21 Ідіть, помоліться Господові за мене, і за тих, що залишилися в Ізраїля, і за Юдею про слова цієї знайденої книги; тому що великий гнів Господній, котрий спалахне на нас за те, що не дотримувалися батьки наші слова Господнього, щоб вчиняти все так, як написано у цій книзі.
<p>22 І пішов Хілкійя і ті, що від царя, до пророчиці Хулди, дружини Шаллума, сина Токегата, сина Хасриного, зберігача одежі, – а мешкала вона в Єрусалимі на Новому Місті, – і розмовляли з нею про це.
<p>23 І вона сказала їм: Так говорить Господь, Бог Ізраїлів: Скажіть тому чоловікові, котрий послав вас до мене:
<p>24 Так говорить Господь: Ось, Я наведу лихо на місце оце і на мешканців його всі прокляття, що написані в книзі, котру читали перед царем Юдиним,
<p>25 За те, що вони залишили Мене і кадили іншим богам, щоб гнівити Мене всіма витворами рук своїх. І гнів Мій спалахне над оцим місцем, і не загасне.
<p>26 А цареві Юдиному, який послав вас запитати у Господа, так скажіть: Так говорить Господь, Бог Ізраїлів, про слова, котрі ти чув:
<p>27 Оскільки зм'ягшилося серце твоє, і ти упокорився перед Богом, зачувши слова Його про це місце і про мешканців його, – і ти упокорився переді Мною, і роздер одежу свою, і плакав переді Мною, то Я також почув [тебе], говорить Господь. 
<p>28 Ось, Я прилучу тебе до батьків твоїх, і покладуть тебе в гробницю твою з миром, і не побачать очі твої всього того лиха, котре Я наведу на це місце і на мешканців його. І принесли цареві відповідь. 
<p>29 І послав цар, і зібрав усю старшину Юдеї та Єрусалиму.
<p>30 І пішов цар до Господнього дому, і [з ним] усі Юдеї, і мешканці Єрусалиму, і священики, і левити, і увесь народ, від великого до малого; і він прочитав уголос перед ними всі слова книги заповіту, знайденій в домі Господньому.
<p>31 І став цар на місці своєму, і склав заповіта перед Господом, щоб ходити за Господом і дотримуватися заповідей Його, і одкровень Його, і настанов Його, від усього серця свого і від усієї душі своєї, щоб виконати слова заповіту, написані в цій книзі. 
<p>32 І наказав цар підтвердити [почуте] всім, хто був у Єрусалимі і в краї Веніяминовому; і почали чинити мешканці Єрусалиму за Божим заповітом, Бога батьків своїх. 
<p>33 І повикидав Йосія усі поганські мерзоти з усіх країв, котрі у синів Ізраїлевих; і наказав усім, що були в [країні] Ізраїлевій, служити Господові, Богові своєму. І впродовж усіх днів [життя] його вони не відступали од Господа, Бога батьків своїх. 
<h4>2 Літопису 35 
<p>1 І звершив Йосія в Єрусалимі Пасху Господові, і закололи пасхальне ягня чотирнадцятого [дня] першого місяця. 
<p>2 І поставив він священиків на місцях їхніх, і підбадьорив їх на служіння в домі Господньому.
<p>3 І сказав левитам, наставникам усіх ізраїльтян, посвяченим для Господа: Поставте Ковчега святого у храмі, котрого збудував Соломон, син Давидів, цар Ізраїлів; немає вам нужди носити [його] на раменах, служіть тепер Господові, Богові нашому, і народові Його Ізраїлеві. 
<p>4 Станьте за поколіннями вашими, за чергами вашими, за приписами Давида, царя Ізраїлевого, і за приписами Соломона, сина його;
<p>5 І стійте у святині, за розподілом поколінь у братів ваших, синів народу, і за розподілом поколінь у левитів.
<p>6 І заколіть пасхальне ягня, і освятіться, і приготуйте його для братів ваших, вчиняючи згідно зі словом Господнім через Мойсея.
<p>7 І дав Йосія як дара синам народу, всім, що були там, з дрібної худоби ягнят і козлів молодих, – все для пожертви пасхальної, числом тридцять тисяч, і три тисячі биків. Це – з майна царевого. 
<p>8 І князі його за ревністю давали в дарунок народові, священикам і левитам: Хілкійя, і Захарія, і Єхіїл, старшини в Божому домі, дали священикам для пожертви пасхальної дві тисячі шістсот [овечок], [ягнят і козлів], та триста биків. 
<p>9 І Конанія, і Шемая, і брат його Натанаїл, і Хашавія, і Єіїл, і Йозавад, старшини левитів, подарували левитам для пожертви пасхальної [овечок] п'ять тисяч і п'ятсот телят.
<p>10 Так налагоджене було служіння. І стали священики на місце своє і левити за чергами своїми, за повелінням царським.
<p>11 І закололи пасхальне ягня. І кропили священики [кров'ю], приймаючи її з рук левитів, а левити здирали шкуру.
<p>12 І розподілили призначене для всеспалення, щоб роздати за відділеннями поколінь у синів народу, для принесення Господові, як написано в Книзі Мойсеєвій. Те саме [вчинили] й з биками.
<p>13 І засмажили пасхальне ягня на вогні, за установленням; і святі пожертви варили в казанах, горщиках і горнятах, і квапливо роздавали всьому народові
<p>14 А потім приготували для себе і для священиків: бо священики, сини Ааронові, [були зайняті] приношенням усеспалення і лою до ночі; тому-то й наготовили левити їжі для себе і для священиків, синів Ааронових.
<p>15 І співаки, сини Асафові, [залишалися] на місцях своїх, за настановами Давидовими, і Асафа, і Гемана, і Єдутуна, царевого ясновидця, і брамники біля кожної брами: їм не треба [було] відходити од служіння свого, оскільки брати їхні левити наготовили їм.
<p>16 Так налагоджене було все служіння Господові того дня, щоб звершити Пасху і принести усеспалення на жертовнику Господньому, за наказом царя Йосії.
<p>17 І звершували сини Ізраїлеві, що були [там], Пасху того часу і свято опрісноків упродовж семи днів.
<p>18 І не звершувалася така Пасха в Ізраїля від днів Самуїла пророка; і з усіх царів Ізраїлевих жоден не звершував такої Пасхи, яку звершив Йосія, і священики, і левити, і всі Юдеї, і Ізраїльтяни, що [там] були, і мешканці Єрусалиму.
<p>19 Вісімнадцятого року царювання Йосії звершена ця Пасха. 
<p>20 По всьому цьому, що вчинив Йосія в домі [Божому], прийшов Нехо, цар єгипетський, на війну до Каркеміші з Єфремом, а Йосія вийшов йому назустріч. 
<p>21 І послав до нього [Нехо] послів сказати: Що мені до тебе, царю Юдин? Не супроти тебе [оце йду я], але туди, де у мене війна. І Бог наказав мені поспішати; не чини опору Богові, Котрий зі мною, щоб Він не знищив тебе.
<p>22 Але Йосія не відхилився від нього, а зібрався на силі, щоб воювати з ним, і не прийняв слів Нехо, що були від Бога, і рушив на битву, на рівнину Меґіддо.
<p>23 І випустили стріли стрільці в царя Йосію; і сказав цар служникам своїм: Відведіть мене, бо я важко поранений. 
<p>24 І перевели його служники його з колісниці на іншого повоза, який [був] у нього, і відвезли до Єрусалиму. І помер він, і похований в гробницях батьків своїх. І вся Юдея та Єрусалим були в жалобі по Йосії. 
<p>25 Оплакав Йосію і Єремія у пісні жалобній; і говорили всі співаки і співачки про Йосію у жалобних піснях своїх, [відомих] аж донині, і передали їх для використання в Ізраїлі; і ось, вони вписані в [Книгу] жалобних пісень. 
<p>26 Інші діяння Йосії і доброчинства його, узгоджені з приписами закону Господнього, 
<p>27 І діяння його, перші і останні, описані в Книзі царів Ізраїльських та Юдиних.
<h4>2 Літопису 36 
<p>1 І взяв народ країни Йоахаза, сина Йосії, і зацарював його, замість батька його, в Єрусалимі. 
<p>2 Двадцять три роки було Йоахазові, коли зацарював, і три місяці царював у Єрусалимі.
<p>3 І скинув його цар єгипетський в Єрусалимі, і наклав на країну податок – сто талантів срібла і талант золота. 
<p>4 І настановив цар єгипетський над Юдеєю і Єрусалимом Ел'якима, брата його, і змінив ім'я йому на Єгояким; а Йоахаза, брата його, взяв Нехо й відпровадив до Єгипту. 
<p>5 Двадцять п'ять літ [було] Єгоякимові, коли він зацарював у Єрусалимі. І чинив він небажане в очах Господа, Бога свого. 
<p>6 Супроти нього вийшов Навуходоносор, цар Вавилонський, і закував його в кайдани, щоб відпровадити його до Вавилону. 
<p>7 І частину з посуду дому Господнього Навуходоносор відпровадив до Вавилону, і поклав їх у капищі своєму у Вавилоні. 
<p>8 А решта діянь Єгоякима і мерзоти його, які він учиняв і які знайдені в ньому, описані в Книзі царів Ізраїльських і Юдиних. І зацарював Єгояхін, син його, замість нього.
<p>9 Вісімнадцять літ [було] Єгояхінові, коли зацарював, і три місяці і десять днів царював у Єрусалимі. І чинив він небажане в очах Господніх. 
<p>10 Як минув рік, послав цар Навуходоносор, і наказав забрати його до Вавилону разом із коштовним посудом дому Господнього, і зацарював над Юдеєю і Єрусалимом Седекію, брата його.
<p>11 Двадцять і один рік [було] Седекії, коли зацарював, і одинадцять років царював у Єрусалимі.
<p>12 І чинив він лихе в очах Господа, Бога свого. Він не упокорився перед Єремією пророком, який [пророкував] від уст Господніх.
<p>13 І відкинувся від царя Навуходоносора, що примусив його поклястися [йменням] Бога, – і вчинив пружною шию свою, і ожорсточив серце своє для того, щоб не навернувся до Господа, Бога Ізраїлевого.
<p>14 Зрештою і всі старшини над священиками і над народом багато грішили, наслідуючи всю мерзоту поганську, і опоганювали дім Господній, котрого Він освятив у Єрусалимі. 
<p>15 І посилав до них Господь, Бог батьків їхніх, посланців Своїх від досвітнього ранку, тому що Він жалів Свій народ і Своє житло.
<p>16 Але вони збиткувалися над посланцями від Бога, і нехтували словами Його, і глузували з пророків Його, аж доки не упав гнів Господа на народ Його, і то так, що не було [йому] порятунку.
<p>17 І Він навів на них царя халдейського, – і той умертвив юнаків їхніх мечем у домі святині їхньої, і не пощадив ні юнака, ні юнки, ні старця, ні сивого: все віддав [Бог] в руки його. 
<p>18 І всі посудини дому Божого, великі й малі, і скарби дому Господнього, і скарби царя і князів його, усе приніс він до Вавилону.
<p>19 І спалили дім Божий, і зруйнували мури Єрусалиму; і всі палати його спалили вогнем; і всі коштовності його понищили. 
<p>20 І переселив він до Вавилону тих, що уникли меча, і були вони невільниками його і синів його, аж до зацарювання царя перського.
<p>21 Аж доки, на виконання слова Господнього, [сказаного] устами Єремії, країна не відсвяткувала субот своїх. Упродовж днів спустошення святкувала вона суботи, до завершення сімдесяти років.
<p>22 А першого року Кіра, царя перського, на виконання слова Господнього, [сказаного] устами Єремії, пробудив Господь духа Кіра, царя перського, і він наказав оголосити по всьому царстві своєму, словами і на письмі, і сказати:
<p>23 Так говорить Кір, цар перський: Усі царства землі дав мені Господь, Бог небесний; і Він наказав мені збудувати Йому дім у Єрусалимі, що в Юдеї. Хто є з вас – із усього народу Його, [хай буде] Господь, Бог його, з ним, і нехай він іде туди. 
