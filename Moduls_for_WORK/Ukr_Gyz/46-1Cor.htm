Перше Послання до Коринтян
<h4>1 Коринтян 1 Віруючий одержує благодать Божу через Ісуса. (Рим.5:1-2; Еф.1:3-14) 
<p>1 Павло, волею Божою покликаний Апостол Ісуса Христа, і Состен, брат, 
<p>2 Церкві Божій, що в Коринті, освяченим у Христі Ісусі, покликаним святим, з усіма тими, що прикликають ймення Господа нашого Ісуса Христа на всякому місці, у них і в нас: 
<p>3 Благодать вам і мир від Бога Вітця нашого, і Господа Ісуса Христа.
<p>4 Безнастанно дякую Богові моєму за вас, заради благодаті Божої, дарованої вам у Христі Ісусі, 
<p>5 Тому що в Ньому ви збагатилися усім, усяким словом і всіляким пізнанням, - 
<p>6 Бо свідчення Христове утвердилося в вас, - 
<p>7 Аж так, що ви не маєте нестачі в жодному даруванні, очікуючи з'явлення Господа нашого Ісуса Христа, 
<p>8 Котрий якраз і утвердить вас до кінця, щоб вам бути безневинними в день Господа нашого Ісуса Христа. 
<p>9 Вірний Бог, Котрим ви покликані у спілкування з Сином Його Ісусом Христом, Господом нашим. 
<p>10 Благаю вас, браття, йменням Господа нашого Ісуса Христа, щоб усі ви те саме говорили, і не було поміж вами поділів, але, щоб ви були досконало з'єднані в одному дусі і в одному мисленні. 
<p>11 Бо від домашніх Хлоїних стало мені відомо про вас, браття мої, що поміж вами є суперечки. 
<p>12 Я маю на увазі те, що у вас кажуть: Я - Павлів; я - Аполлосів; я - Кифин; а я - Христів. 
<p>13 Хіба Христос розділився? Хіба Павло розіп'явся за вас? Чи в ім'я Павла ви хрестилися? 
<p>14 Дякую Богові, що я нікого з вас не хрестив, окрім Кріспа та Гая, 
<p>15 Щоб не сказав хтось, що я хрестив у ім'я моє. 
<p>16 Хрестив я також Стефанів дім, а чи хрестив ще когось, не відаю. 
<p>17 Бо Христос послав мене не хрестити, а благовістити не в премудрості слова, щоб не вчинити безсилим хреста Христового. 
<p>18 Бо слово про хреста для тих, що гинуть, юродство є, а для нас, що рятуються, - сила Божа. 
<p>19 Бо написано: Вигублю мудрість мудраків, і розум розумних відкину. 
<p>20 Де мудрак? Де книжник? Де дослідник віку цього? Чи не обернув Бог мудрість світу цього на безум? 
<p>21 Бо коли світ своєю мудрістю не пізнав Бога в премудрості Божій, то вельми угодно було Богові юродством проповіді врятувати віруючих. 
<p>22 Бо юдеї також вимагають ознак, і греки шукають мудрости; 
<p>23 А ми проповідуємо Христа розп'ятого, для юдеїв спокуса, а для греків - безум. 
<p>24 А для самих покликаних, юдеїв та греків, - Христа, Божу силу і Божу премудрість! 
<p>25 Тому, що не мудре Боже мудріше від людського, і немічне Боже потужніше від людського. 
<p>26 Погляньте, браття, хто ви, покликані: небагато з-поміж вас мудрих за плоттю, небагато сильних, небагато значних; 
<p>27 Але Бог вибрав немудре світу, щоб осоромити мудре, і немічне світу вибрав Бог, аби посоромити сильне; 
<p>28 І незначне світу, і зневажене, і те, що нічого не важило, вибрав Бог, щоб усунути значне, 
<p>29 Для того, щоб жодна плоть не хвалилася перед Богом. 
<p>30 Від Нього й ви у Христі Ісусі, Котрий став для нас премудрістю від Бога, праведністю і освяченням, і покутою. 
<p>31 Щоб було, як написано: Хто хвалиться, хвалися Господом. 
<h4>1 Коринтян 2 Проповідь про хрест Христів. 
<p>1 І коли я приходив до вас, браття, приходив сповіщати вам свідчення Боже не в перевазі слова чи мудрости. 
<p>2 Бо я поклав собі бути у вас таким, що не відає анічого, окрім Ісуса Христа, і причому розп'ятого; 
<p>3 І був я у вас немічним і в страхові та у великім трепеті; 
<p>4 І слово моє, і проповідь моя не в переконливих словах людської мудрости, але у з'яві Духа і сили, 
<p>5 Щоб віра ваша утверджувалася не на мудрості людській, але в силі Божій. 
<p>6 А мудрість ми проповідуємо поміж досконалими, проте мудрість не віку цього, і не володарів цього віку, що гинуть. 
<p>7 Але ми проповідуємо премудрість Божу, утаємничену, приховану, котру призначив Бог передніше віків для слави нашої, 
<p>8 Котрої ніхто з володарів цього віку не спізнав; бо, якби спізнали, то не розп'яли б Господа слави. 
<p>9 Але, як написано: Не бачило того око, не чуло вухо, і не приходило те в серце людині, що приготував Бог тим, хто любить Його. 
<p>10 А нам Бог відкрив це Духом Своїм; бо Дух усе досліджує, навіть глибини Божі. 
<p>11 Бо хто з людей відає, що в людині, окрім людського духа, що в ній існує? Так само й Божого ніхто не знає, окрім Духа Божого. 
<p>12 Але ми прийняли не духа світу цього, але Духа від Бога, щоб знати дароване нам від Бога. 
<p>13 Про це ми й сповіщаємо не від людської мудрости завченими словами, але виявленими від Духа Святого, порівнюючи духовне з духовним. 
<p>14 Тілесна людина не приймає того, що від Духа Божого, тому що вона вважає це безумом; і не може зрозуміти, тому що це треба сприймати духовно. 
<p>15 Але духовний судить усе, а його судити ніхто не може. 
<p>16 Бо хто спізнав розум Господній, щоб міг навчати його? А ми маємо розум Христів. 
<h4>1 Коринтян 3 Поділ засвідчує тілесний стан. 
<p>1 І я не міг розмовляти з вами, браття, як з духовними, але як із тілесними, як з немовлятами у Христі. 
<p>2 Я насичував вас молоком, а не твердою їжею, бо ви були ще не в силі, і навіть зараз не в силі, 
<p>3 Тому що ви ще тілесні. Бо, якщо поміж вами заздрість, сварка і розбрат, то чи не тілесні ви? І чи не за людським звичаєм чините? 
<p>4 Бо коли один каже: Я - Павлів, а другий: Я Аполлосів, то чи не тілесні ви? 
<p>5 Хто Павло? Хто Аполлос? Вони лише служники, через котрих ви увірували, і причому, як і скільки поклав кожному Господь. 
<p>6 Я посадив, Аполлос поливав, але виростив Бог. 
<p>7 Тому той, що садив, і той, що поливав, є ніщо, а все вчинив Бог, Котрий вирощує. 
<p>8 Отож, і той, що садить, і той, що поливає, є єдине; але кожний дістане свою нагороду за свою працю. 
<p>9 Бо ми співробітники у Бога, а ви Божа нива, Божа споруда. 
<p>10 Я, за даною мені від Бога благодаттю, як мудрий будівничий, поклав основу (підмурок), а інший будує на ній; проте кожний зважай, як будує. 
<p>11 Бо ніхто не може покласти іншої основи, крім покладеної, котра є Ісус Христос. 
<p>12 Чи будує хтось на цій основі із золота, срібла, коштовного каміння, дерева, сіна, соломи, - 
<p>13 Кожного діяння виявиться, бо день покаже, тому що у вогні відкривається, і вогонь випробує справу кожного, якою вона є. 
<p>14 У кого діяння, котре він будував, устоїть, той дістане нагороду; 
<p>15 А в кого діяння згорить, той зазнає втрати; а втім, сам урятується, але так, неначе з вогню. 
<p>16 Хіба ви не знаєте, що ви є храм Божий, і Дух Божий живе у вас? 
<p>17 Якщо хтось спустошить храм Божий, того покарає Бог, бо храм Божий святий; а цей храм - ви. 
<p>18 Нехай ніхто не спокушає сам себе; якщо хтось із вас гадає собі бути мудрим у віці цьому, то будь безумним, щоб стати мудрим. 
<p>19 Бо мудрість світу цього є безум перед Богом, як написано: Він ловить мудрих в лукавстві їхньому. 
<p>20 І ще: Господь знає розумування мудраків, що вони марнота. 
<p>21 Тож, ніхто не хвалися людьми, бо все ваше: 
<p>22 Чи Павло, чи Аполлос, або Кифа, чи світ, чи життя, чи смерть, чи теперішнє, а чи прийдешнє, - все ваше; 
<p>23 А ви - Христові, а Христос Божий. 
<h4>1 Коринтян 4 Служителі Божі відповідальні перед Богом. 
<p>1 Отож, кожний має сприймати нас, як служників Христових і доморядників таємниць Божих; 
<p>2 А від доморядників вимагається, щоб кожний виявився вірним. 
<p>3 Для мене дуже мало важить, як судите про мене ви, чи як судять інші люди; я навіть сам не суджу себе. 
<p>4 Бо, хоч я нічого не знаю за собою, проте це мене не виправдовує; а суддя мені Господь. 
<p>5 Тому не судіть ніяк передніше часу, аж доки не прийде Господь, Котрий і освітить приховане в мороці і виявить сердечні наміри, і тоді кожному буде похвала від Бога. 
<p>6 Оце, браття, я прилучив до себе й Аполлоса заради вас, щоб ви навчилися від нас не мудрувати понад те, що написане, і не запишалися один перед одним. 
<p>7 Бо хто тебе вирізняє? Що ти маєш, чого б не дістав? А якщо одержав, нащо хвалишся, нібито не дістав? 
<p>8 Ви вже ситі, ви вже збагатилися, ви почали царювати, як царі, без нас. О, якби ви й насправді царювали, щоб ми також могли царювати з вами! 
<p>9 Бо я гадаю, що нам, останнім послам, Бог визначив бути неначе зрокованими на смерть; тому що ми стали ганьбою для світу, для Ангелів та людей. 
<p>10 Ми безумні заради Христа, а ви мудрі у Христі; ми немічні, а ви міцні; ви в славі, а ми без честі. 
<p>11 Навіть донині потерпаємо від голоду й спраги, від наготи і побоїв, і поневіряємося, 
<p>12 І працюємо, докладаючи рук. Ганьблять нас - ми благословляємо; переслідують, а ми терпимо. 
<p>13 Ганьблять нас, а ми благаємо; ми неначе сміття для світу, як порох, що його всі витоптують аж донині. 
<p>14 Не для осоромлення вашого пишу це, але напучую вас, як улюблених дітей моїх. 
<p>15 Бо, хоч у вас тисячі наставників у Христі, але небагато батьків; я породив вас у Христі Ісусі благовістям. 
<p>16 А тому благаю вас: Наслідуйте мене, як я Христа. 
<p>17 Для цього я послав до вас Тимофія, мого улюбленого і вірного в Господі сина, котрий пригадає вам про шляхи мої у Христі Ісусі, як я навчаю скрізь, у кожній церкві. 
<p>18 А коли я не йду до вас, то деякі у вас запишалися; 
<p>19 Але я невдовзі прийду до вас, якщо угодно буде Господові, і випробую не слова запишнілих, а силу, 
<p>20 Бо Царство Боже не в слові, а в силі. 
<p>21 Чого ви хочете? Із жезлом прийти до вас, чи з любов'ю і духом упокорення? 
<h4>1 Коринтян 5 Морально розбещених Апостол наказує усувати з церкви. 
<p>1 Є певна чутка, що у вас з'явилося блудодіяння, і причому таке блудодіяння, котрого не чутно навіть у поганів, що дехто замість дружини своєї має дружину батька свого. 
<p>2 І ви запишалися, замість того, щоб краще плакати, аби вилучений був з-поміж вас той, хто припустився цього вчинку. 
<p>3 А я, відсутній тілом, але присутній у вас духом, уже вирішив, наче присутній серед вас: того, хто учинив це, 
<p>4 У зібранні вашому в ім'я Господа нашого Ісуса Христа разом із моїм духом, силою Господа нашого Ісуса Христа, 
<p>5 Віддати сатані на виснаження плоті, щоб дух був урятований в день Господа нашого Ісуса Христа. 
<p>6 Нічим вам хвалитися. Хіба не відаєте, що небагато закваски все тісто заквашує? 
<p>7 Отож, очистіть стару закваску, щоб вам бути новим тістом, бо ви прісні, тому що Пасха наша, Христос, пішов на заклання за нас, 
<p>8 А тому почнемо святкувати не зі старою закваскою, не із закваскою облуди і лукавства, але з опрісноками чистоти й істини. 
<p>9 Я писав вам у посланні, - не спілкуватися з перелюбниками; 
<p>10 А втім, не взагалі з перелюбниками світу цього чи з користолюбцями, чи з хижаками, або ж зі служниками ідолів, бо інакше належало б вам вийти зі світу цього; 
<p>11 Але я писав вам не спілкуватися з тим, хто зветься братом і залишається перелюбником, чи користолюбцем, чи служником ідола, чи обмовником, чи п'яницею, або ж хижаком, - з подібним братом навіть не їсти разом. 
<p>12 Бо нащо мені судити ще й зовнішніх? Чи не внутрішніх ви судите? 
<p>13 А зовнішніх судить Бог. Тож вилучіть лихого з-поміж себе. 
<h4>1 Коринтян 6 Віруючим заборонено судитися у нечестивих. 
<p>1 Як сміє хтось у вас, маючи справу з іншим, судитися в нечестивих, а не у святих?
<p>2 Хіба не відаєте, що святі будуть судити світ? А якщо вами буде осуджений світ, то невже ви недостойні судити незначні справи? 
<p>3 Хіба не знаєте, що ми будемо судити ангелів, а тим паче справи житейські? 
<p>4 А ви, коли маєте житейські позови, то настановляєте своїми суддями тих, хто нічогісінько не важить у церкві. 
<p>5 На сором вам кажу: Невже немає поміж вами жодного розумного, котрий міг би розсудити між братами своїми? 
<p>6 Але брат із братом судиться, і причому - перед невірними. 
<p>7 І те вже вельми принизливо для вас, що ви маєте позови між собою. Чому б вам краще не залишитися скривдженими? Чому б вам краще не потерпати від неправди? 
<p>8 Але ви самі кривдите і відбираєте, і причому у братів. 
<p>9 Чи ви не знаєте, що неправедні Царства Божого не успадковують? Не обманюйте себе! Ні розпусники, ні ідолослужники, ні перелюбники, ні малакії, ні мужеложники, 
<p>10 Ні злодії, ні користолюбці, ні п'яниці, ні злодії, ні злоріки, ні хижаки Царства Божого не успадковують. 
<p>11 І такими були деякі з-поміж вас; але обмилися, але освятилися, але виправдалися йменням Господа нашого Ісуса Христа і Духом Бога нашого. 
<p>12 Усе мені дозволено, але не все корисне; усе мені дозволено, але ніщо не мусить володіти мною. 
<p>13 Їжа для черева, і черево для їжі; але Бог знищить і перше, і друге. А тіло не для блуду, але для Господа, і Господь для тіла. 
<p>14 Бог воскресив Господа, воскресить також і нас силою Своєю. 
<p>15 Хіба не знаєте, що тіла ваші є члени Христові? Тож, чи відберу членів у Христа, щоб учинити їх членами перелюбниці? Нехай же не буде! 
<p>16 Чи ви не знаєте, що той, хто злягається з перелюбницею стає одним тілом з нею? Адже сказано: Двоє будуть одна плоть. 
<p>17 А хто з'єднується з Господом є один дух з Господом. 
<p>18 Утікайте від розпусти; усілякий гріх, котрого припускається людина, є поза тілом, а перелюбник грішить супроти власного тіла.
<p>19 Чи не відаєте, що тіла ваші є храм Святого Духа, що в вас живе, і Котрого ви маєте від Бога, і ви не свої? 
<p>20 Бо ви куплені за дорогу ціну. А тому прославляйте Бога і в тілах ваших, і в душах ваших, котрі є Божі. 
<h4>1 Коринтян 7 Шлюб і подружнє життя. 
<p>1 А про що ви писали мені, то краще чоловікові не торкатися жінки. 
<p>2 Але, щоб уникнути розпусти, кожний май свою дружину, і кожна май свого чоловіка, 
<p>3 Нехай чоловік ставиться до дружини з належною прихильністю; так само й дружина до чоловіка. 
<p>4 Дружина не має влади над своїм тілом, але чоловік; так само й чоловік не має влади над своїм тілом, але дружина. 
<p>5 Не ухиляйтеся одне від одного, хіба за згодою, на певний час, задля посту з молитвою, а потім будьте разом, щоб не спокушав вас сатана вашою нестримністю. 
<p>6 А втім, все це сказане мною як порада, а не як наказ. 
<p>7 Бо маю бажання, щоб усі люди були, як я; але кожний має своє обдаровання від Бога, один так, а інший так. 
<p>8 А неодруженим і вдовам кажу: добре їм залишатися, як я; 
<p>9 Та коли не можуть утриматися, то нехай беруть шлюб; бо краще пошлюбитися, аніж розпалюватися. 
<p>10 А тим, що пошлюбилися, не я наказую, а Господь: дружині не розлучатися з чоловіком, - 
<p>11 А якщо розірве шлюб, то має залишитися незаміжньою, або помиритися з чоловіком своїм, - і чоловікові не залишати дружини своєї. 
<p>12 А іншим я кажу, а не Господь: Коли якийсь брат має дружину невіруючу, і вона згодна жити з ним, то він не повинен залишати її; 
<p>13 І дружина, яка має чоловіка невіруючого, і він згодний жити з нею, нехай не залишає його. 
<p>14 Бо невіруючий чоловік освячується дружиною віруючою, і дружина невіруюча освячується чоловіком віруючим; інакше діти ваші були б нечисті, а тепер святі. 
<p>15 А якщо невіруючий хоче розірвати шлюб, нехай розлучається; брат чи сестра у таких випадках не зв'язані; до миру закликав нас Господь. 
<p>16 Звідки ти знаєш, дружино, чи не врятуєш чоловіка? Або ти, чоловіче, звідки знаєш, що не врятуєш дружину? 
<p>17 Тільки кожний чини так, як Бог йому визначив, і кожний, як Господь закликав; так я наказую всім церквам. 
<p>18 Чи покликаний хтось обрізаним, не приховуй; чи покликаний хтось необрізаним, не обрізайся.
<p>19 Обрізання ніщо, і необрізання ніщо; але все - у дотриманні заповідей Божих. 
<p>20 Кожний нехай лишається у тому званні, в якому покликаний. 
<p>21 Чи рабом був ти прикликаний, не бентежся; але якщо можеш стати вільним, то краще скористайся з цього. 
<p>22 Бо той, хто покликаний Господом, будучи рабом, є вільний Господа; так само й той, хто прикликаний вільним, є слуга Христів. 
<p>23 Ви викуплені за високу ціну! Не ставайте рабами людей. 
<p>24 У якому званні хтось покликаний, браття, у тому кожний залишайся перед Богом. 
<p>25 Відносно дівоцтва я не маю настанов од Господа, але даю пораду, як той, що одержав від Господа милість бути йому вірним. 
<p>26 Отож, з огляду на теперішні утиски, визнаю за краще чоловікові залишатися так. 
<p>27 Чи з'єднаний ти з дружиною? Не шукай розлучення. Чи залишився без дружини? Не шукай дружини. 
<p>28 А втім, якщо й одружишся, не згрішиш; і якщо дівчина вийде заміж, не згрішить. Але такі будуть мати тілесні страждання; а мені вас шкода. 
<p>29 Я вам кажу, браття: Час уже нетривалий, аж так, що ті, котрі мають дружин, мусять бути, як ті, що не мають; 
<p>30 І ті, що плачуть, як ті, що не плачуть, і ті, що радіють, як ті, що не радіють, і ті, що купляють, як ті, що не придбали; 
<p>31 І ті, що користуються цим світом, як ті, що не користуються; бо минає образ світу цього. 
<p>32 А я хочу, щоб ви були без турбот. Неодружений нехай піклується про Господа, як догодити Господові; 
<p>33 А одружений піклується світським, як догодити дружині. Є різниця між заміжньою і дівчиною. 
<p>34 Незаміжня турбується про Господа, як догодити Господові, аби святою бути і тілом, і духом; а заміжня опікується світським, як догодити чоловікові. 
<p>35 Кажу це для вашої ж таки користі, не для того, щоб накласти на вас пута, але для того, щоб із побожністю і ревно служити Господові без розваг. 
<p>36 А якщо хтось вважає непристойним для своєї дівчини те, щоб вона у зрілому віці залишалася так, то нехай чинить, як хоче, - не згрішить; нехай такі виходять заміж. 
<p>37 Але хто непохитно твердий у серці своєму, і, не маючи нужди, але є господарем своєї волі, вирішив у серці своєму берегти свою дівчину, - той гаразд чинить. 
<p>38 А тому той, хто віддає свою дівчину (доньку) заміж, чинить добре; а той, що не віддає, чинить краще. 
<p>39 Дружина зв'язана законом, аж доки живий чоловік її; а якщо чоловік її помре, вільна вийти, за кого хоче, тільки в Господі. 
<p>40 Але вона щасливіша, якщо залишиться так, на мою пораду; а я гадаю, що маю Духа Божого. 
<h4>1 Коринтян 8 Про вживання ідоложертовної їжі. 
<p>1 Про ідоложертовну їжу ми знаємо, бо всі ми маємо знання; але знання згорджує, а любов навчає. 
<p>2 Хто вважає, що він знає що-небудь, той нічого ще не знає так, як треба знати; 
<p>3 Але хто любить Бога, тому дано знання від Нього. 
<p>4 Отож, про вживання в їжу ідоложертовного ми знаємо, що ідол у світі ніщо, і що немає іншого Бога, окрім Єдиного. 
<p>5 Бо якщо є так звані боги, або на небі, або ж на землі, оскільки є багато богів і володарів багато, - 
<p>6 Але в нас один Бог Вітець, із Котрого все, і ми для Нього, і один Господь Ісус Христос, Котрим все, і ми Ним; 
<p>7 Але не в усіх такі знання: деякі й донині із совістю, що визнає ідолів, їдять ідоложертовне, як пожертви ідольські, і совість їхня, немічна, опоганюється. 
<p>8 Їжа не наближає нас до Бога: бо, чи їмо ми, нічого не можемо надбати; чи не їмо, нічого не втрачаємо. 
<p>9 Бережіться, однак, щоб ця воля ваша не стала спокусою для немічних. 
<p>10 Бо, якщо хто-небудь побачить, що ти, маючи знання, сидиш за столом у капищі, то совість його, як немічного, чи не спонукає і його також їсти ідоложертовне? 
<p>11 І від знання твого загине немічний брат, за котрого помер Христос. 
<p>12 Тож падаючи таким чином у гріх, супроти братів, уражаючи немічну совість їхню, ви грішите супроти Христа. 
<p>13 А тому, якщо їжа спокушає брата мого, не буду їсти м'яса повік, аби не спокушати брата мого. 
<h4>1 Коринтян 9 Приклад Павла щодо зречення. 
<p>1 Чи не Апостол я? Чи не вільний я? Чи не бачив я Ісуса Христа, Господа нашого? Чи не моя справа - ви у Господі? 
<p>2 Якщо для інших я не Апостол, то для вас Апостол; бо печать мого апостольства - ви у Господі. 
<p>3 Ось мій захист супроти тих, що осуджують мене. 
<p>4 Чи ми не маємо влади їсти і пити? 
<p>5 Чи не маємо влади мати супутницею сестру, дружину, як інші Апостоли, і брати Господні, і Кифа? 
<p>6 Чи один я і Варнава не маємо влади не працювати? 
<p>7 Який вояк десь служить власним коштом? Хто посадив виноградника, і не їсть його плодів? Хто випасає стадо і не їсть молока від стада? 
<p>8 Чи на людське міркування я спираюся, коли повідую це, хіба Закон каже інакше? 
<p>9 Бо в Мойсеєвому Законі написано: Не зав'язуй рота волові, коли обмолочує зерно. Чи волом Бог опікується? 
<p>10 Чи, може, заради нас повідується? Так, для нас це написане; бо той, хто взявся орати, мусить орати з надією, і хто молотить, мусить молотити з надією одержати сподіване. 
<p>11 Якщо ми посіяли в вас духовне, чи велике те, якщо пожнемо у вас тілесне? 
<p>12 Якщо інші мають у вас владу, то чи не більше ми? Однак, ми не скористалися цією владою, але все долаємо, щоб не поставити жодної перешкоди проповіді Євангелії Христовій. 
<p>13 Хіба не знаєте, що священнодіючі насичуються від святині храму? Що ті, котрі служать при жертовнику, мають частку із жертовника? 
<p>14 Так само й Господь наказав проповідникам Євангелії жити з проповіді Євангелії. 
<p>15 Але я не скористався нічим з усього цього. І написав це не для того, щоб так було для мене; бо для мене краще померти, аніж діждатися, щоб хтось знищив похвалу мою. 
<p>16 Бо коли я проповідую Євангелію, то нічим мені хвалитися, тому що це необхідний обов'язок мій, і горе мені, якщо не проповідую Євангелії! 
<p>17 Бо якщо вчиняю це з власної волі, то матиму нагороду; а якщо з обов'язку, то виконую лише довірене мені служіння. 
<p>18 За що ж мені нагорода? За те, що, проповідуючи Євангелію, проповідую про Христа безоплатно, не користуючись моєю владою, благовістячи Євангелію. 
<p>19 Бо, залишаючись вільним од усіх, я всім віддав себе в рабство, щоб надбати більше. 
<p>20 Для юдеїв я був, як юдей, щоб надбати юдеїв; для підзаконних був, як підзаконний, щоб надбати підзаконних; 
<p>21 Для тих, кому Закон чужий, я став, як такий, котрому Закон чужий, - хоч не був чужим для Закону перед Богом, але підзаконний Христові, - щоб надбати тих, кому Закон чужий; 
<p>22 Для немічних був, як немічний, щоб надбати немічних. Для всіх я став усім, щоб урятувати бодай деяких. 
<p>23 Це саме чиню й для Євангелії, - щоб співучасником її бути. 
<p>24 Чи не знаєте, що ті, котрі біжать на перегонах, усі біжать, але один дістане нагороду? Тож біжіть, щоб вибороти (одержати). 
<p>25 Усі, хто біжить, утримуються від усього; ті, заради вінця тлінного, а ми - нетлінного. 
<p>26 І тому я біжу не так, як до невірного, борюся не так, аби повітря бити; 
<p>27 Але упокорюю і віддаю в неволю тіло моє, щоби, проповідуючи іншим, самому не лишитися негідним. 
<h4>1 Коринтян 10 Ізраїль у пустелі є застереженням для віруючих. 
<p>1 Не хочу я, браття, щоб ви не знали, що батьки ваші усі були під хмарою, і всі пройшли через море; 
<p>2 І всі хрестилися в Мойсея у хмарі і в морі. 
<p>3 І всі їли одну і ту ж духовну їжу; 
<p>4 І всі пили одне й те ж духовне питво, бо пили з духовної Скелі що йшла за ними, а Скеля була Христос. 
<p>5 Але не для багатьох із них була добра воля Бога; бо вони уражені були в пустелі. 
<p>6 А це були приклади для нас, щоб ми не були жадливими на лихе, як вони були жадливі. 
<p>7 Не будьте також ідолопоклонниками, як деякі з них, про котрих написано: Народ сів їсти і пити, і підвівся грати. 
<p>8 Не будемо блудодіяти, як деякі з них блудодіяли, і впродовж одного дня загинуло їх двадцять три тисячі. 
<p>9 Не будемо спокушати Христа, як деякі з них спокушали, і загинули від гадюк. 
<p>10 Не ремствуйте, як деякі з них ремствували, і загинули від винищувача. 
<p>11 Усе, що відбувалося з ними, як приклади, а описане для застереження нам, котрі сягнули останніх віків. 
<p>12 А тому, хто гадає, що він стоїть, бережися, щоб не впасти. 
<p>13 Вас запопала спокуса не інша, як людська, і вірний Бог, Котрий не попустить вам бути спокушеним над силу, але під час спокуси дасть також полегшення, аж так, щоб ви могли витримати її. 
<p>14 Отож, улюблені мої, втікайте від ідолослужіння. 
<p>15 Я кажу вам як розважливим; самі поміркуйте про те, що оповідаю; 
<p>16 Чаша благословення, котру благословляємо, чи не є прилучення Крови Христової? Хліб, котрого ламаємо, чи не є прилучення Тіла Христового? 
<p>17 Один хліб, і ми численні - одне тіло; бо всі причащаємося від одного хліба. 
<p>18 Подивіться на Ізраїля за плоттю: ті, котрі їдять пожертви, чи не учасники жертовника? 
<p>19 То що я кажу? Що ідольська пожертва чогось варта? Або ідоложертовне щось важить? 
<p>20 Нічогісінько! Але, що погани, приносячи пожертви, приносять бісам, а не Богові; бо я не хочу, щоб ви спілкувалися з бісами. 
<p>21 Не можете пити чашу Господню і чашу бісівську; не можете бути учасниками трапези Господньої і трапези бісівської. 
<p>22 Невже ми наважимося дратувати Господа? Хіба ми сильніші від Нього? 
<p>23 Усе мені дозволено, та не все корисне; все мені дозволено, та не все на науку. 
<p>24 Ніхто не шукай свого, але кожний добра іншому ближньому; 
<p>25 Їжте все, що на торговищі продається, без найменшого сумніву, для спокою совісті. 
<p>26 Бо Господня земля, і що виповнює її. 
<p>27 Якщо хтось з невірних покличе вас, і ви захочете піти, - то все, що вам запропонують, їжте без жодного сумніву, для спокою совісті. 
<p>28 Але якщо хтось вам скаже: це ідоложертовне, - то не їжте заради того, хто повідав вам, і заради совісті; бо Господня земля, і все, що виповнює її. 
<p>29 А совість завважую не свою власну, а іншого; бо нащо моїй свободі діставати осуд від чужої совісті інших людей? 
<p>30 Якщо я з удячності приймаю їжу, то нащо карати мене за те, за що я дякую? 
<p>31 Отож, чи їсте, чи п'єте, чи інше щось чините, все чиніть для слави Божої. 
<p>32 Не будьте спокусою ні юдеям, ні грекам, ні Церкві Божій. 
<p>33 Оскільки я догоджаю всім у всьому, шукаючи не своєї користі, але користі багатьох, щоб вони врятувалися. 
<h4>1 Коринтян 11 Християнський порядок на зібраннях. 
<p>1 Будьте послідовниками моїми, як я Христові. 
<p>2 Хвалю вас, браття, що ви всі моє пам'ятаєте і дотримуєтеся переказу, як я переказав вам. 
<p>3 Хочу також, щоб ви знали, що всілякому чоловікові голова є Христос; дружині голова - чоловік, а Христові голова - Бог. 
<p>4 Кожний чоловік, що молиться чи пророкує з покритою головою, ганьбить свою голову. 
<p>5 І кожна дружина, що молиться і пророкує з непокритою головою, ганьбить свою голову, бо це те саме, коли б вона була поголена; 
<p>6 Бо, якщо дружина не покривається, то нехай обстрижеться; а якщо дружині соромно бути обстриженою або ж поголеною, нехай покривається. 
<p>7 Отож, чоловік не мусить покривати голову, тому що він є образ і слава Божа; а дружина є слава чоловіка. 
<p>8 Бо не чоловік від дружини, але дружина від чоловіка; 
<p>9 І не чоловік утворений для дружини, але дружина для чоловіка; 
<p>10 А тому дружина й мусить мати на голові своїй знак влади над нею для Ангелів. 
<p>11 А втім, ні чоловік без дружини, ні дружина без чоловіка у Господі. 
<p>12 Бо як дружина від чоловіка, так само й чоловік через дружину; а все - від Бога. 
<p>13 Обміркуйте самі, чи пристойно дружині молитися Богові з непокритою головою? 
<p>14 Чи не сама природа навчає вас, що коли чоловік запускає волосся, то це - ганьба для нього, 
<p>15 Та коли жінка має довге волосся, то для неї це слава, оскільки волосся дане їй для покривала. 
<p>16 А якби хтось зажадав посперечатися, то ми не маємо подібного звичаю, ані Церкви Божі. 
<p>17 Одначе, пропонуючи це, не хвалю вас, що ви збирається не на краще, а для гіршого. 
<p>18 Бо найперше чую, що, коли ви збирається до церкви, поміж вами трапляється розбрат, і я, почасти, вірю цьому. 
<p>19 Бо мусить бути й різноголосся думок поміж вами, щоб виявилися поміж вас удатні випробовувані. 
<p>20 А далі, коли ви збираєтеся так, то це не означає вчиняти вечерю Господню; 
<p>21 Бо кожний поспішає передніше від інших з'їсти свою їжу, аж так, що один лишається голодним, а інший впивається. 
<p>22 Хіба у вас немає осель, щоб їсти й пити? Чи нехтуєте Церквою Божою і зневажаєте вбогих? Що вам сказати? Чи похвалити вас за це? Не хвалитиму! 
<p>23 Бо я від Господа прийняв те, що й вам передав, що Господь Ісус тієї ночі, котрої був зраджений, узяв хліб, 
<p>24 Подякував, розламав і сказав: Прийміть, їжте, це є Тіло Моє, що за вас ламається; це вчиняйте на спомин про Мене. 
<p>25 Так само й чашу по вечері взяв і сказав: Ця чаша є Новий Заповіт у Моїй Крові; вчиняйте це щоразу, коли будете пити, на спомин про Мене. 
<p>26 Бо щоразу, коли ви їсте хліб оцей і п'єте чашу цю, смерть Господню звіщаєте, аж доки Він прийде. 
<p>27 А тому, хто буде їсти хліб цей, або питиме чашу Господню негідно (недостойно), матиме провину перед Тілом і Кров'ю Господньою. 
<p>28 Нехай же досліджує себе людина, і таким чином нехай їсть від хліба цього і п'є з чаші цієї. 
<p>29 Бо хто їсть і п'є негідно, той їсть і п'є осуд собі, не розмірковуючи про Тіло Господнє. 
<p>30 Ось чому поміж вами багато немічних і хворих, і чимало помирає. 
<p>31 Бо якби ми самі себе судили, то нас не судили б; 
<p>32 Коли ж Господь нас осуджує, то це покарання від Нього, щоб не були засуджені зі світом. 
<p>33 Тому, браття мої, збираючись на вечерю, один на одного чекайте. 
<p>34 А якщо хтось голодний, нехай їсть удома, щоб збиратися вам не на осудження. Все інше владнаю, як прийду. 
<h4>1 Коринтян 12 Дари духовні мають служити лише Церкві. 
<p>1 Не хочу залишити вас, браття, без пізнання дарів духовних. 
<p>2 Знаєте, що коли ви були поганами то ходили до безголосих ідолів, - аж так, наче вели вас. 
<p>3 А тому повідую вам, що ніхто з тих, що говорять Духом Божим, не вимовить анатеми на Ісуса, і ніхто не може назвати Ісуса Господом, як тільки Духом Святим.
<p>4 Дари є різні, але Дух Той Самий. 
<p>5 І служіння різняться, а Бог один і Той Самий. 
<p>6 І діяння різноманітні, а Бог один і Той Самий, що звершує все в усіх. 
<p>7 Але кожному дається вияв Духа на користь. 
<p>8 Одному дається Духом Слово мудрости, іншому слово знання, - тим самим Духом; 
<p>9 Іншому віра, тим самим Духом, іншому дари уздоровлення, тим самим Духом; 
<p>10 Іншому чудотворення, іншому пророцтво, іншому розпізнавання духів, іншому різні мови, іншому розтлумачення мов. 
<p>11 Усе це звершує один і той же Дух, наділяючи кожному осібно, як Йому угодно. 
<p>12 Тому що, як тіло одне, але має багато членів, і всі члени одного тіла, хоч їх і багато, складають одне тіло, - отак і Христос. 
<p>13 Бо всі ми одним Духом хрестилися в одне тіло, юдеї чи греки, раби чи вільні, і всі напоєні одним Духом. 
<p>14 А тіло не з одного члена, але з багатьох. 
<p>15 Якщо нога скаже: Я не належу до тіла, тому що я не рука, то невже вона через це не належить тілові? 
<p>16 І якщо вухо скаже: Я не належу до тіла, тому що я не око, то невже воно через це не належить до тіла? 
<p>17 Якщо все тіло око, то де слух? Якщо все слух, то де нюх? 
<p>18 Але Бог розмістив члени, кожного у складі тіла, як Йому було угодно. 
<p>19 А якби всі були одним членом, то де було б тіло? 
<p>20 Але тепер членів багато, а тіло одне. 
<p>21 Не може око сказати руці: Ти мені непотрібна; або так само голова ногам: Ви мені зайві. 
<p>22 Навпаки, члени тіла, котрі видаються найслабкішими, є найнеобхіднішими, 
<p>23 І котрі видаються нам не вельми благородними в тілі, для тих ми надаємо більше уваги, 
<p>24 І менш вартісні наші зазнають більшої уваги, а вартісніші наші не мають на те потреби. Але Бог звершив тіло, передбачивши більшу турботу про менш досконале, 
<p>25 Щоб не було поділу в тілі, а всі члени однаково піклувалися один про одного. 
<p>26 А тому, чи страждає один член, страждають з ним усі члени; чи прославляється один член, з ним радіють усі члени. 
<p>27 І ви - тіло Христове, а нарізно - члени. 
<p>28 І інших Господь настановив у Церкві найперше Апостолами, по-друге, - пророками, по-третє, - учителями; далі, іншим дав сили чудодіяння, а також дари уздоровлення, допомоги, урядування, різні мови; 
<p>29 Чи всі Апостоли? Чи всі пророки? Чи всі учителі? Чи всі чудотворці? 
<p>30 Чи всі мають дари уздоровлення? Чи всі розмовляють мовами? Чи всі тлумачі? 
<p>31 Тож дбайте ревно про значніші дари, і я покажу вам шлях пречудовий. 
<h4>1 Коринтян 13 Любов – найзначніший духовний дар. 
<p>1 Якщо я говорю мовами людськими й ангельськими, а любови не маю, то я - мідь дзвінка, або ж кимвал гучний. 
<p>2 Якщо маю дара пророчого, і знаю всі таємниці, і маю всіляке пізнання і віру, аж так, що можу навіть гори пересувати, а любови не маю, - то я ніщо. 
<p>3 І якщо я роздам усі маєтки свої, і віддам тіло моє на спалення, а любови не маю, - немає мені з того найменшої користі. 
<p>4 Любов довго терпить, любов милосердна, любов не заздрить, любов не величається, не чваниться, 
<p>5 Не чинить свавілля, не шукає свого, не дратується, не замислює зла,
<p>6 Не тішиться неправдою, а співрадіє з істиною; 
<p>7 Усе покриває, всьому вірить, всього сподівається, усе зносить. 
<p>8 Любов ніколи не перестане, хоч ті ж таки пророцтва припиняться, і мови замовкнуть, і знання усунеться, 
<p>9 Бо ми частково знаємо, і частково пророкуємо; 
<p>10 Та коли настане досконале, тоді те, що часткове, знебудеться. 
<p>11 Коли я був дитям, то розмовляв по-дитячому, по-дитячому мислив, по-дитячому міркував; а коли став мужем, то залишив дитяче. 
<p>12 Тепер ми бачимо неначе крізь тьмяне шкло, здогадно, а тоді обличчям до обличчя; тепер знаю я частково, а тоді спізнаю так, як я пізнаний. 
<p>13 А тепер залишаються ось ці троє: віра, надія, любов; але любов з-поміж них найбільша. 
<h4>1 Коринтян 14 Дари пророцтва і мов. 
<p>1 Досягайте любови; ревно дбайте про дари духовні, і надто про те, аби пророкувати. 
<p>2 Бо хто говорить незнайомою мовою, той повідує не людям, але Богові, тому що ніхто не розуміє його, він тайни повідує духом. 
<p>3 А хто пророкує, той повідує людям на повчання, застереження і втіху. 
<p>4 Хто говорить чужою мовою, той себе навчає, а хто пророкує, той навчає Церкву. 
<p>5 Бажаю, щоб ви всі говорили мовами; але краще, щоб ви пророкували, бо той, що пророкує, переважає того, хто говорить мовами, хіба що він при цьому буде розтлумачувати, щоб Церква дістала напучування. 
<p>6 Тепер же, якщо я прийду до вас, браття, і почну говорити незнайомими мовами, яку користь принесу вам, доки не розтлумачу вам чи одкровенням, а чи пізнанням, або ж пророцтвом чи ученням? 
<p>7 Бо навіть безживні речі, що звучать, сопілка чи гусла, якщо не відтворюють різноманітних тонів, то як розпізнати, що грають на сопілці чи гуслах? 
<p>8 І, якщо сурма буде відтворювати невиразний звук, хто почне готуватися до битви? 
<p>9 Отож, якщо ви устами вимовляєте незрозумілі слова, то яким чином дізнаються, про що ви говорите? Ви будете казати на вітер. 
<p>10 Скільки, приміром, різноманітних слів у світі, і жодного з них немає без певного значення (поняття); 
<p>11 Але якщо я не розумію значення слів, то я для бесідника чужинець, і бесідник (той, що говорить) для мене чужинець. 
<p>12 Так само й ви, прагнучи дарів духовних, дбайте збагачуватися ними для розбудови Церкви. 
<p>13 А тому, хто розмовляє незнайомою мовою, нехай молиться про дар розтлумачення. 
<p>14 Бо коли я молюся незнайомою мовою, то, хоч дух мій молиться, проте розум мій залишається без плоду. 
<p>15 То що вчинити? Буду молитися духом, буду молитися й розумом; буду співати духом, буду співати й розумом. 
<p>16 Бо якщо ти будеш благословляти духом, то як скаже той, що стоятиме на місці простої людини: "Амінь", коли ти дякуватимеш; бо він не розуміє, про що ти говориш. 
<p>17 Ти гарно дякуєш, але інший не напучується. 
<p>18 Дякую Богові моєму: я найбільше з-поміж вас усіх розмовляю мовами; 
<p>19 Але в церкві волію краще сказати бодай п'ятеро слів розумом своїм, щоб інших навчити, аніж десять тисяч слів незнайомою мовою. 
<p>20 Браття! Не будьте дітьми розумом: на лихе будьте дітьми, а розумом будьте повнолітні. 
<p>21 У законі написано: Іншими мовами й іншими устами буду казати народові цьому, але й тоді не послухають Мене, - каже Господь. 
<p>22 Отож, мови є ознака не для віруючих, а для невіруючих; а пророцтво не для невіруючих, а для віруючих. 
<p>23 Якщо вся церква зійдеться разом (гуртом), і всі почнуть говорити незнайомими мовами, і зайдуть до вас сторонні, або ж невіруючі, - то чи не скажуть, що ви біснуєтеся? 
<p>24 Та коли всі пророкують і зайде хтось невіруючий, або сторонній, то всі викривають його, і всі осуджують його. 
<p>25 І в такий спосіб таємниці серця його викриваються; і він упаде ницьма, поклониться Богові і скаже: Справді з вами Бог. 
<p>26 То що маємо, браття? - Коли ви сходитеся, і в кожного з вас є псалом, є повчання, є мова, є одкровення, є розтлумачення, - усе це нехай буде для науки. 
<p>27 Якщо хтось говорить незнайомою мовою, нехай говорять двоє, або щонайбільше троє, і то нарізно, а один розтлумачуй. 
<p>28 А якщо не буде тлумача (того, що розуміє ангельську мову), то мовчи в церкві, а говори собі і Богові. 
<p>29 І пророки нехай говорять двоє чи троє, а інші нехай розтлумачують;
<p>30 Якщо одкровення буде іншому з-поміж тих, що сидять, то перший мовчи. 
<p>31 Бо всі один за одним можете пророкувати, щоб усім навчатися і всім діставати втіху. 
<p>32 І духи пророчі підкоряються пророкам, 
<p>33 Тому що Бог не є Бог безладу, але миру. Так буває по всіх церквах у святих. 
<p>34 Жінки ваші у церквах нехай мовчать; бо не дозволено їм говорити, а бути в покорі, як того й закон вимагає. 
<p>35 А якщо вони бажають чогось навчитися, нехай запитують про те вдома, у чоловіків своїх; бо непристойно жінці говорити в церкві. 
<p>36 Хіба від вас вийшло слово Боже? Чи до вас одних дійшло? 
<p>37 Якщо хтось має себе за пророка чи духовного, той нехай розуміє, що я пишу до вас, бо це - Заповіді Господні. 
<p>38 А хто не розуміє, нехай не розуміє. 
<p>39 Отож, браття, дбайте про те, аби пророкувати, але не забороняйте говорити й мовами; 
<p>40 Але все нехай буде добропристойно і статечно. 
<h4>1 Коринтян 15 Воскресіння з мертвих. Істинність воскресіння Христа. 
<p>1 Нагадую вам, браття, Євангелію, яку я благовістив вам, котру ви прийняли, в котрій, отже й утвердилися, 
<p>2 Котрою ви рятуєтеся, якщо викладене вам утримуєте так, як я благовістив вам, якщо тільки ви увірували не марно. 
<p>3 Бо я найперше передав вам, що сам прийняв, тобто, що Христос помер за гріхи наші, за Писанням. 
<p>4 І що Він похований був, і що воскрес третього дня, за Писанням, 
<p>5 І що з'явився Кифі, а потім дванадцятьом; 
<p>6 Потім з'явився більше, аніж п'ятистам браттям водночас, із котрих більша частина донині жива, а деякі спочили. 
<p>7 Відтак з'явився Якові, а також усім Апостолам; 
<p>8 А по всіх з'явився мені, як (певному) нелюдові. 
<p>9 Бо я найменший з Апостолів, і не вартий називатися Апостолом, тому що переслідував Церкву Божу. 
<p>10 Але благодаттю Божою є те, що є; і благодать Його в мені не була марною, але я потрудився більше від усіх них; а втім, не я, а благодать Божа, котра зі мною. 
<p>11 Отож, чи я, чи вони, але ми отак проповідуємо, і ви так увірували. 
<p>12 А якщо про Христа проповідується, що Він воскрес із мертвих, то чому деякі з вас кажуть, що немає воскресіння мертвих? 
<p>13 Якщо немає воскресіння мертвих, то й Христос не воскрес; 
<p>14 А якщо Христос не воскрес, то й проповідь наша марна, марна й віра ваша. 
<p>15 Причому, ми стали б лжесвідками про Бога, тому що засвідчували б про Бога, що Він воскресив Христа, Котрого Він не воскрешав, якщо, отже, мертві не воскресають; 
<p>16 Бо коли мертві не воскресають, то Христос також не воскрес; 
<p>17 А якщо Христос не воскрес, то віра ваша марна; ви ще в гріхах ваших; 
<p>18 А тому й померлі у Христі загинули. 
<p>19 І якщо ми лише в цьому житті сподіваємося на Христа, то ми найнещасніші з-поміж людей. 
<p>20 Але Христос воскрес із мертвих, первісток із померлих. 
<p>21 Бо як ото смерть через людину, так само через людину й воскресіння мертвих. 
<p>22 Як в Адамі всі помирають, так у Христі всі оживуть. 
<p>23 Кожний своєю чергою: первісток Христос, потім Христові, як Він прийде. 
<p>24 А опісля кінець, коли Він передасть Царство Богові і Батькові, коли усуне всілякий уряд і всіляку владу й силу; 
<p>25 Бо Йому належить царювати, аж доки покладе усіх ворогів під ноги Свої. 
<p>26 А останній ворог - смерть - знищиться. 
<p>27 Тому що все упокорив під ноги Його; а коли сказано, що Йому все упокорене, то зрозуміло, що, окрім Того, Котрий підкорив Йому все. 
<p>28 А коли все підкорить Йому, тоді й Сам Син підкориться Тому, Хто підкорив Йому все, нехай же буде Бог усе в усьому. 
<p>29 Інакше, що чинять ті, що хрестяться для мертвих? Якщо мертві зовсім не воскресають, то навіщо й хреститися для мертвих? 
<p>30 Навіщо також ми повсякчас зазнаємо лихоліття? 
<p>31 Я щодня помираю: засвідчую це похвалою вашою, браття, котру я маю у Христі Ісусі, Господі нашому. 
<p>32 На розсуд людський, коли я боровся зі звірями в Ефесі, то яка мені була користь, якщо мертві не воскресають? Будемо їсти і пити, бо завтра помремо? 
<p>33 Не дайте себе обдурити: лихе товариство псує добрі звичаї (мораль). 
<p>34 Протверезіться, як належить, і не грішіть; бо, на ваш сором, деякі з вас не відають Бога. 
<p>35 Але скаже хтось: Як воскреснуть мертві? І в якому тілі прийдуть? 
<p>36 Нерозумний! Те, що ти сієш, не оживе, якщо не помре; 
<p>37 І коли ти сієш, то сієш не тіло майбутнє, а голе зерно, яке трапиться, пшеничне, чи якесь інше; 
<p>38 Але Бог дає йому тіло, як хоче, і кожному насінню своє тіло. 
<p>39 Не всіляка плоть така сама плоть; але інша плоть у людей, ще інша плоть у тварин, інша - в риби, а ще інша - у птахів. 
<p>40 Є тіла небесні і тіла земні; але інша слава небесних, а інша - земних; 
<p>41 Інша слава сонця, інша слава місяця, інша зірок; і зоря від зорі різниться славою. 
<p>42 Так само й під час воскресіння мертвих: сіється в тлінне, постає в нетлінному; 
<p>43 Сіється в неславу, а постане у славі; сіється в немочі, а постане в силі; 
<p>44 Сіється тіло плотське, а постане тіло духовне. Є тіло плотське, а є тіло й духовне. 
<p>45 Так і написано: Перший чоловік Адам став душею живою; а останній Адам є Дух животворний. 
<p>46 Проте не духовне передніше, а тілесне, відтак духовне. 
<p>47 Перший чоловік - із землі, рукотворний; другий чоловік - Господь з неба. 
<p>48 Який рукотворний, такі й рукотворні; і який небесний, такі ж небесні; 
<p>49 І, як носили ми образ рукотворного, будемо носити й образ небесного. 
<p>50 Але те скажу вам, браття, що плоть і кров не можуть успадкувати Царство Боже, і тлін не успадковує нетлінне. 
<p>51 Повідую вам таємницю: не всі ми помремо, але всі перевтілимося. 
<p>52 Несподівано, в одну мить, при останній сурмі: бо засурмить, і мертві воскреснуть нетлінними, а ми перевтілимося. 
<p>53 Бо тлінному цьому належить одягтися в нетлінне, і смертному цьому - одягнутися в безсмертя. 
<p>54 А коли оце тлінне зодягнеться в нетлінне, і оце смертне зодягнеться в безсмертне, тоді справдиться слово написане: Поглинута смерть перемогою. 
<p>55 Смерть! Де твоє жало? Пекло! Де твоя перемога? 
<p>56 А жало смерти - гріх; а сила гріха - Закон. 
<p>57 Дяка Богові, що дарував нам перемогу Господом нашим Ісусом Христом! 
<p>58 Отож, браття мої улюблені, будьте тверді, непохитні, завжди майте успіх у справі Господній, знаючи, що праця ваша не марна перед Господом. 
<h4>1 Коринтян 16 Заключні напучування Апостола 
<p>1 А коли збираєте для святих, то вчиняйте так, як я започаткував у церквах галатійських. 
<p>2 Першого дня тижня кожний з вас нехай відкладає в себе і береже, скільки дозволить йому маєток, щоб не чинити збирань, коли я прийду. 
<p>3 А коли прийду, то тих, котрих виберете, пошлю з листами, щоб допровадити вашу милостиню до Єрусалиму. 
<p>4 А якщо пристойно буде й мені самому піти, то вони зі мною підуть, 
<p>5 Я прийду до вас, коли перейду Македонію; бо я йду через Македонію. 
<p>6 І у вас, можливо, поживу, або перезимую, щоб ви мене провели, куди я піду. 
<p>7 Бо я не хочу зустрітися з вами тепер мимохідь, а сподіваюся пробути у вас деякий час, якщо Господь дозволить. 
<p>8 А в Ефесі я пробуду до П'ятдесятниці, 
<p>9 Бо для мене відкриті великі й широкі двері, і супротивників багато. 
<p>10 А якщо прийде до вас Тимофій, глядіть, щоб він був у вас у безпеці; бо він чинить справу Господню, так само, як я; 
<p>11 А тому ніхто не знехтуй ним, але проведіть його з миром, щоб він прийшов до мене, бо чекаю на нього з братами. 
<p>12 А щодо брата Аполлоса, то я вельми просив його, аби він з братами прийшов до вас; але він ніяк не хотів іти нині, а прийде, коли йому буде зручно. 
<p>13 Пильнуйте (не спіть), стійте у вірі, будьте мужні й непохитні. 
<p>14 Нехай усе у вас діється з любов'ю. 
<p>15 Прошу вас, браття: ви знаєте родину Стефанову, що вона є започаток Ахаї, і що вони присвятили себе на служіння святим; 
<p>16 Будьте й ви шанувальниками таких і до кожного, хто сприяє і працює. 
<p>17 Я тішуся з приходу Стефана і Фортуната, і Ахаїка: вони для мене вашу відсутність заступили, 
<p>18 Бо вони мій і ваш дух заспокоїли. Шануйте таких. 
<p>19 Вітають вас церкви Азійські; вітають вас гаряче в Господі Акила й Прискилла з домашньою їхньою церквою. 
<p>20 Вітають вас усі брати. Вітайте один одного святим поцілунком. 
<p>21 Моє, Павлове, вітання власноручне. 
<p>22 Хто не любить Господа Ісуса Христа, анатема на нього, Маран-ата 
<p>23 Благодать Господа нашого Ісуса Христа з вами, 
<p>24 І любов моя з усіма вами у Христі Ісусі. Амінь. 
