<h4>Луки 1 
<p>1 Через те, що чимало (людей) почали складати оповідь про цілком відомі поміж собою події, 
<p>2 Як повідали нам ті, що були від самого початку самовидцями і служниками Слова, – 
<p>3 То поклав собі і я, після уважного вивчення всього від початку описати тобі за перебігом подій, високодостойний Теофіле, 
<p>4 Щоб ти пізнав несхитні підвалини того вчення, в котрому був наставлений. 
<p>5 За днів Ірода, царя Юдейського, був священик з черги Авії, на ім‘я Захарія, та його дружина з роду Ааронового, а ім‘я їй Єлисавета. 
<p>6 Обидвоє вони були праведні перед Богом, вчиняючи за всіма заповідями і приписами Господніми бездоганно. 
<p>7 У них не було дітей, бо Єлисавета була неплідна, і обидвоє були вже в літах похилих. 
<p>8 Одного разу, коли він за своєю чергою служив перед Богом, 
<p>9 За жеребом, за звичаєм, як було у священиків, довелося йому зайти до храму Господнього для кадіння,
<p>10 А вельми багато народу молилося зовні, під час кадіння, 
<p>11 Тоді з‘явився йому Ангел Господній, стоячи з правого боку жертовника кадильного. 
<p>12 Захарія побачив його, збентежився, і страх виповнив його. 
<p>13 Та Ангел сказав йому: Не бійся, Захаріє, бо почута молитва твоя, і дружина твоя Єлисавета народить тобі сина, і назвеш йому ім‘я Іван; 
<p>14 І буде тобі радість і втіха, і багато (людей) через народження його будуть радіти; 
<p>15 Бо він буде великим перед Господом і не буде пити вина, і напою п‘янкого, і виповниться Духом Святим ще від лона матері своєї; 
<p>16 І багатьох із синів Ізраїля наверне до Господа, Бога їхнього. 
<p>17 І прийде передніше перед Ним у дусі і силі Іллі, аби повернути серця батьків дітям, і невпокореним – напрям думок праведних, аби явити Господові народ приготовлений.
<p>18 І сказав Захарія Ангелові: По чому я довідаюся про це? Адже я старий, і дружина моя в літах похилих. 
<p>19 Ангел сказав йому у відповідь: Я Гавриїл, що стою перед Богом, і посланий, щоб говорити з тобою, і благовістити тобі це. 
<p>20 Але ти мовчатимеш і не будеш розмовляти аж до того дня, як усе це станеться, за те, що ти не повірив словам моїм, котрі справдяться свого часу. 
<p>21 А тим часом, народ наджидав Захарію і дивувався, що він зволікає в храмі. 
<p>22 Проте він, коли вийшов, уже не міг говорити до них; і вони зрозуміли, що він бачив видіння у храмі; і він подавав їм знати жестами і залишався німим. 
<p>23 А коли скінчилися дні служіння його, повернувся до свого дому. 
<p>24 По цих днях зачала Єлисавета, дружина його, і таїлася п‘ять місяців, кажучи: 
<p>25 Так учинив мені Господь за цих днів, коли зглянувся наді мною,і щоб зняти з мене ганьбу між людьми. 
<p>26 А шостого місяця1 послано було Ангела Гавриїла від Бога до міста Галілейського, що йменувалося Назарет, 
<p>27 До діви, зарученої з мужем на ім‘я Йосип, з дому Давидового; а ймення Діви – Марія. 
<p>28 Коли Ангел зайшов до неї, то сказав: Радій Благодатна!2 Господь з тобою; благословенна ти поміж жінками. 
<p>29 А вона, як побачила його, збентежилася цими словами і міркувала, а що воно за вітання таке. 
<p>30 І сказав їй Ангел: Не бійся, Маріє, бо ти надбала благодаті у Бога. 
<p>31 І ось, ти в лоні зачнеш, і породиш Сина, і назвеш Йому ймення: Ісус; 
<p>32 Він буде великим і назветься Сином Всевишнього; і дасть Йому Господь Бог престол Давидів, батька Його; 
<p>33 І буде царювати над домом Якова повіки, і царству Його не буде кінця. 
<p>34 Але Марія сказала Ангелові: Як станеться таке, коли я чоловіка не знаю? 
<p>35 Ангел сказав їй у відповідь: Дух Святий виповнить тебе, і сила Всевишнього обгорне тебе; а тому й народжуване Святе назветься Сином Божим. 
<p>36 Ось, і Єлисавета, родичка твоя, що називається неплідною, і вона зачала сина в старості своїй і їй уже шостий місяць; 
<p>37 Бо у Бога не залишиться безсилим жодне слово. 
<p>38 Тоді Марія сказала: Ось, я – служниця Господня; нехай буде мені за словом твоїм, і відійшов од неї Ангел. 
<p>39 Підвівшися за цих днів, Марія квапливо подалася до нагірної країни, до міста Юдиного.
<p>40 І зайшла в дім Захарії, і привітала Єлисавету. 
<p>41 Коли Єлисавета зачула вітання Марії, то немовля здригнулося їй у лоні; і Єлисавета виповнилася Духом Святим, 
<p>42 І вигукнула дужим голосом, і сказала: Благословенна ти серед жінок, і благословенний плід лона твого! 
<p>43 І звідки це мені, що прийшла Матір Господа мого до мене? 
<p>44 Бо коли голос вітання твого дійшов до слуху мого, здригнулося немовлятко радісно в лоні моєму; 
<p>45 І щаслива та, що повірила, тому що справдиться повідане їй від Господа. 
<p>46 І сказала Марія: Звеличує душа моя Господа, 
<p>47 І зрадів дух мій у Бозі, Рятівникові Моєму, 
<p>48 Що зглянувся Він на покору служниці Своєї; бо віднині всі покоління називатимуть мене Благословенною, 
<p>49 Що витворив мені велич Могутній, і святе ймення Його, 
<p>50 І милість Його від роду й до роду для тих, що бояться Його; 
<p>51 Явив силу рамена Свого; розпорошив пихатих помислами серця їхнього. 
<p>52 Поскидав сильних з престолів і підніс сумирних; 
<p>53 Голодних виповнив добром, а багатих відпустив ні з чим; 
<p>54 Прийняв Ізраїля, служника Свого, пригадавши милість, 
<p>55 Як повідав батькам нашим, до Авраама і насінню його до віку. 
<p>56 А пробула Марія з нею близько трьох місяців і повернулася до свого дому. 
<p>57 А Єлисаветі надійшов час породити, і вона народила сина. 
<p>58 І почули сусіди і родичі її, що звеличив Господь милість Свою над нею, і раділи з нею. 
<p>59 Восьмого дня прийшли обрізувати немовлятко, і хотіли назвати його на ймення батька його, Захарією. 
<p>60 На це матір його сказала: Ні, а назвати його Іваном. 
<p>61 І сказали їй: Нікого нема в твоєму роду, хто називався б цим ім‘ям. 
<p>62 І запитували жестами у батька його, як би він хотів назвати його. 
<p>63 Він попросив дощечку і написав: Іван ймення йому. І всі здивувалися. 
<p>64 І тієї ж хвилі відкрилися уста його і звільнився язик його, і він почав говорити, і прославив Бога. 
<p>65 І був острах на всіх, що мешкали довкола них, і оповідали про це по всій нагірній країні Юдейській.
<p>66 Усі, хто чув, поклали це в серце своє і казали: Ким же буде немовля оце? І рука Господня була з ним. 
<p>67 І Захарія, батько його, виповнився Духом Святим і пророкував, кажучи: 
<p>68 Благословенний Господь, Бог Ізраїля, що навідав народ Свій, і витворив визволення йому. 
<p>69 І підніс рога спасіння нам у домі Давида, служника Свого, 
<p>70 Як звістив устами святих пророків Своїх, що були од віку, 
<p>71 Що врятує нас від ворогів наших і від руки усіх ненависників наших, 
<p>72 Витворить милість з батьками нашими і пригадає Святого Заповіта Свого. 
<p>73 Присягу, котрою Він присягався Авраамові, батькові нашому, дати нам, 
<p>74 Безбоязно, після визволення від руки ворогів наших, 
<p>75 Служити Йому в святості і правді перед Ним упродовж усіх днів життя нашого. 
<p>76 А ти, дитятко, назвешся пророком Всевишнього, бо підеш перед лицем Господа, – шляхи Йому приготувати. 
<p>77 Щоб дати народові Його розуміння порятунку в прощенні гріхів їхніх, 
<p>78 Через ласкаве милосердя Бога нашого, Котрим навідав нас Світлом з висоти, 
<p>79 Щоб освітити тих, хто перебував в темряві і в тіні смертельній, щоб спрямувати ноги наші на шлях миру. 
<p>80 А немовлятко зростало, зміцнювалося духом, і було в пустелях до з‘яви своєї Ізраїлеві. 
<h4>Луки 2 Народження Ісуса. Його ймення. (Мт.1:18-25; 2:1; Іван.1:<p>14). 
<p>1 За тих днів вийшов наказ від кесаря Августа вчинити перепис по всій землі. 
<p>2 Це був перший перепис, коли у Сирії володарював Квіриній. 
<p>3 І пішли всі записуватися, кожне до свого міста. 
<p>4 Пішов також і Йосип з Галілеї, з міста Назарету, що в Юдеї, у місто Давидове, що називалося Віфлеєм, тому що він був із дому і міста Давидового, 
<p>5 Записатися з Марією, заручену йому дружиною, котра була вагітна. 
<p>6 А коли вони були там, то настав час їй породити; 
<p>7 І породила Сина свого первістка, і сповила Його, і поклала Його в ясла, тому що не було їм місця в заїзді . 
<p>8 У тій країні були на полі пастухи, котрі утримували нічну сторожу біля череди своєї. 
<p>9 Аж раптом Ангел постав перед ними, і слава Господня осяяла їх, і виповнилися страхом великим. 
<p>10 І сказав їм Ангел: Не бійтеся; Я звіщаю вам велику радість, котра буде всім людям: 
<p>11 Бо нині народився вам у місті Давидовому Рятівник, Котрий є Христос Господь; 
<p>12 І ось вам ознака: Ви знайдете Немовлятко сповите – у яслах лежатиме. 
<p>13 І наразі з‘явилося з Ангелом численне військо небесне, що прославляло Бога і гукало: 
<p>14 Слава Богові на висоті, і на землі мир, а в людях добра воля. 
<p>15 Коли Ангели відійшли од них на небо, пастухи сказали один одному: Ходімо до Віфлеєму і подивимося, що там сталося, про що звістив нам Господь. 
<p>16 І поквапилися і прийшли, і знайшли Марію і Йосипа, і Немовлятко, що лежало в яслах. 
<p>17 Ті, що бачили, оповідали про те, що було повідане про оце Немовля. 
<p>18 І всі, хто чув, дивувалися з того, що розповідали їм пастухи. 
<p>19 А Марія зберігала всі ці слова, складаючи в серці своєму. 
<p>20 І повернулися пастухи, славлячи і вихваляючи Бога за все те, що чули і бачили, як їм сказано було. 
<p>21 Як минуло вісім днів, коли необхідно було обрізати Немовля, дали Йому ймення Ісус, назване Ангелом передніше зачаття Його у лоні. 
<p>22 А коли виповнилися дні очищення їх, за Мойсеєвим законом, принесли Його до Єрусалиму, щоб явити перед Господом, 
<p>23 Як записано в Законі Господньому, щоб усіляке дитя чоловічої статі, що розкриває лоно, було посвячене Господові. 
<p>24 І щоби принести в пожертву, як передбачено в Законі Господньому, дві горлиці, або ж двох голуб‘яток. 
<p>25 Тоді був у Єрусалимі чоловік на ім‘я Симеон. Він був муж праведний і благочестивий, що начікував утіхи Ізраїля, і Дух Святий був на ньому. 
<p>26 Йому було явлено Духом Святим, що він не побачить смерти, доки не побачить Христа Господнього. 
<p>27 І прийшов він у Дусі до храму. І коли батьки принесли Дитятко Ісуса, щоб звершити над Ним узвичаєний обряд, 
<p>28 Він узяв Його на руки, благословив Бога і сказав: 
<p>29 А зараз, Господе, дозволь відійти служникові Твоєму, за словом Твоїм, з миром,
<p>30 Тому що побачили очі мої порятунок Твій, 
<p>31 Котрого Ти приготував перед усіма народами. 
<p>32 Світло для просвіти поганів, і славу народу Твого Ізраїля. 
<p>33 А Йосип і Матір Його дивувалися зі сказаного про Нього. 
<p>34 І благословив їх Симеон, і сказав Марії, матері Його: Ось, лежить Цей на падіння і на піднесення багатьох в Ізраїлі, і на знак незгоди, – 
<p>35 І тобі самій меч прониже душу, – нехай відкриються заміри багатьох сердець. 
<p>36 Була тут також Анна пророчиця, донька Фануїлова з коліна Асирового, що сягнула глибокої старости, і прожила з чоловіком від дівування свого сім років, 
<p>37 Удова років вісімдесяти чотирьох, котра не відходила від храму, постом і молитвою служачи Богові день і ніч.
<p>38 І вона о тій хвилині підійшла і прославляла Господа, і говорила про Нього усім, що наджидали визволення в Єрусалимі. 
<p>39 І коли вони звершили все за приписами Закону Господнього, повернулися до Галілеї, до міста свого Назарету. 
<p>40 А Дитя виростало і зміцнювалося духом, виповнюючися премудрістю; і благодать Божа була на Ньому. 
<p>41 Щороку батьки Його ходили до Єрусалиму на свято Пасхи. 
<p>42 І коли Йому виповнилося дванадцять років, прийшли вони також за звичаєм до Єрусалиму на свято; 
<p>43 Та коли по закінченні днів свята поверталися, то залишився юнак Ісус в Єрусалимі; і не помітили цього Йосип і Матір Його; 
<p>44 Але сподівалися, що Він іде з іншими; а коли пройшли одноденний шлях, почали шукати Його поміж родичами і знайомими; 
<p>45 І коли не знайшли Його, то повернулися до Єрусалиму, шукаючи Його. 
<p>46 За три дні знайшли Його в храмі, Він сидів поміж учителями, слухав їх і запитував їх; 
<p>47 А всі, хто слухав Його, дивувалися з розуму і з відповідей Його. 
<p>48 А коли побачили Його, то збентежилися; і Матір Його сказала Йому: Сину! Що Ти вчинив з нами? Ось, батько Твій і я з великою скорботою шукали Тебе. 
<p>49 Він сказав їм: Нащо ви шукали Мене? Хіба ви не знали, що Мені треба бути в тому, що належить Батькові Моєму? 
<p>50 Але вони не зрозуміли сказаних їм слів. 
<p>51 І Він пішов з ними і повернувся до Назарету; і був слухняним у них; і мати Його зберігала всі слова оці в серці своєму. 
<p>52 А Ісус виростав у мудрості і зрілості та в любові у Бога і людей.
<h4>Луки 3 Служіння Івана Хрестителя. (Мт.3:1-<p>12 Мк.1:1-8; Ів.1:6-8; 15-36). 
<p>1 П‘ятнадцятого року правління кесаря Тиверія, коли Понтій Пилат був намісником у Юдеї, Ірод був тетрархом у Галілеї, а Пилип, його брат, тетрархом Ітуреї й Трахонітіди, а Лісаній за тетрарха в Авіліні. 
<p>2 За першосвященика Анни та Кайяфи був голос Божий до Івана, сина Захарії, в пустелі. 
<p>3 І він пройшов усю землю Йорданську, проповідуючи хрещення покаяння для прощення гріхів. 
<p>4 Як написано у книзі слів пророка Ісаї, котрий каже: Голос волаючого в пустелі: приготуйте шлях Господові, рівняйте стежки Йому;
<p>5 Усіляка долина нехай наповниться і пагорб знизиться, криве нехай випростовується і нерівне стане гладеньким; 
<p>6 І побачить усіляка людина спасіння Боже. 
<p>7 Іван казав народові, що приходив до нього хреститися: Поріддя гадюче, хто вам нарадив утікати від майбутнього гніву? 
<p>8 Тож учиніть достойні плоди каяття, і не майте клопоту казати собі: Батько у нас Авраам; бо кажу вам, що Бог може з каміння цього вчинити дітей Авраамові; 
<p>9 Уже й сокира біля кореня дерева лежить: усіляке дерево, що не приносить доброго плоду, – буде зрубане і пожбурене у вогонь. 
<p>10 І запитував його народ: А що ж нам учинити? 
<p>11 Він сказав їм у відповідь: У кого дві одежі, той віддай тому, хто не має, і в кого є їжа, вчини так само. 
<p>12 Прийшли й митники хреститися і сказали йому: Учителю! Що нам сподіяти? 
<p>13 Він відповідав їм: Нічогісінько не вимагайте більше, визначеного вам; 
<p>14 Запитували його також і вояки: А нам що робити? І сказав їм: Нікого не кривдіть, не вчиняйте наклепів і лишайтеся вдоволені своєю платнею. 
<p>15 А коли народ наджидав і всі подумки, в серцях, зверталися до Івана, – чи не Христос він, – 
<p>16 Іван усім відповідав: Я хрещу вас водою, але йде Сильніший від мене, у Котрого я не годний розв‘язати ремінця на Його взутті; Він буде хрестити вас Духом Святим і вогнем. 
<p>17 Лопата Його в руці Його, і Він очистить тік Свій і збере пшеницю до засіків Своїх, а солому спалить вогнем незгасним.
<p>18 Багато й іншого він благовістив народові, навчаючи його. 
<p>19 А в цей час Ірод тетрарх, котрому Іван докоряв за Іродіяду, дружину брата свого, і за все, що вчинив Ірод недоброго, 
<p>20 Долучив до всього іншого також те, що замкнув Івана до в‘язниці. 
Хрещення Ісуса (Мт.3:13-17, Мк.1:9-11). 
<p>21 А коли хрестився увесь народ, а Ісус, хрестившись, молився, – відкрилося небо, 
<p>22 І Дух Святий зійшов на Нього у тілесному вигляді, мов голуб, і був голос із небес, що казав: Ти Син Мій улюблений; в Тобі Моя добра воля! 
Родовід Марії, Матері Ісуса. 
<p>23 Ісус, починаючи Своє служіння, мав років тридцять, і був, як гадали собі, сином Йосипа, сином Іллі,
<p>24 Сина Маттатового, сина Левієвого, сина Мелхіїного, сина Яннаєвого, сина Йосипового, 
<p>25 Сина Маттатієвого, сина Амосового, сина Наумового, сина Еслієвого, сина Наггеєвого, 
<p>26 Сина Маатового, сина Маттатієвого, сина Семенієвого, сина Йосихового, сина Йодаєвого, 
<p>27 Сина Йоананового, сина Рисаєвого, сина Зоровавелевого, сина Салатіїлового, сина Нирієвого, 
<p>28 Сина Мілхієвого, сина Аддієвого, сина Косамового, сина Елмадамового, сина Ірового, 
<p>29 Сина Ісуєвого, сина Еліезерового, сина Йоримового, сина Маттатієвого, сина Левієвого, 
<p>30 Сина Симеонового, сина Юдиного, сина Йосипового, сина Йонамового, сина Еліякимового, 
<p>31 Сина Мелеавого, сина Меннаєвого, сина Маттатаєвого, сина Натанового, сина Давидового, 
<p>32 Сина Єссеєвого, сина Йовидового, сина Воозового, сина Салаєвого, сина Наассонового, 
<p>33 Сина Амінадавого, сина Адмінієвого, сина Арнієвого, сина Еромового, сина Фаресового, сина Юдиного, 
<p>34 Сина Якова, сина Ісаакового, сина Авраамового, сина Тариного, сина Нахорового, 
<p>35 Сина Серухового, сина Рагавового, сина Фалекового, сина Еверового, сина Салиного, 
<p>36 Сина Каїнамового, сина Арфаксадового, сина Симового, сина Ноєвого, сина Ламехового, 
<p>37 Сина Матусалового, сина Енохового, сина Яретового, сина Малелеїлового, сина Каїнамового, 
<p>38 Сина Еносового, сина Ситового, сина Адамового – сином Божим. 
<h4>Луки 4 Диявол спокушає Ісуса. 
<p>1 Ісус, виповнений Духом Святим, повернувся від Йордану, і Дух у пустелю Його припровадив. 
<p>2 Сорок днів спокушував Його там диявол, і Він нічого не їв упродовж цих днів; а коли вони минули, наостанок відчув, що голодний. 
<p>3 І сказав Йому диявол: Якщо Ти Син Божий, то накажи цьому каменеві вчинитися хлібом. 
<p>4 Ісус сказав йому у відповідь: Написано, що не хлібом єдиним буде жити людина, але кожним словом Божим. 
<p>5 І вивів Його диявол на високу гору і показав Йому всі царства землі за одну мить, 
<p>6 І сказав Йому диявол: Тобі віддам всю цю владу і славу їхню, бо вона мені передана, і я, кому хочу, даю її; 
<p>7 Отож, якщо Ти поклонишся мені, то все Твоє буде. 
<p>8 Ісус сказав йому у відповідь: Відійди од Мене, сатано; написано: Господові Богові твоєму поклоняйся і Йому одному служи. 
<p>9 І повів Його до Єрусалиму, і на храмовому наріжнику поставив, і сказав Йому: Якщо Ти Син Божий, кинься звідси вниз; 
<p>10 Бо написано: Ангелам Своїм заповідає про Тебе зберегти Тебе; 
<p>11 І на руках понесуть Тебе, щоб не спіткнувся об камінь ногою Твоєю. 
<p>12 Ісус сказав йому у відповідь: Сказано: Не спокушай Господа Бога твого. 
<p>13 І коли скінчив усі спокуси диявол, то відійшов од Нього до часу;
<p>14 І повернувся Ісус в силі Духу у Галілею, і полинули про Нього чутки по всій довколишній країні. 
<p>15 Він навчав у синагогах їхніх і всі Його прославляли. 
<p>16 І прийшов до Назарету, де виховувався, і за звичаєм Своїм зайшов суботнього дня до синагоги, і, підвівшись, забажав читати. 
<p>17 Йому подали книгу пророка Ісаї; і Він розгорнув книжку; знайшов місце, де було написано:
<p>18 Дух Господній на Мені; бо Він помазав Мене благовістити вбогим і послав Мене уздоровлювати пригнічених серцем, проповідувати полоненим звільнення, сліпим – прозріння, відпускати на волю змучених. 
<p>19 Проповідувати літо Господнє, сприятливе. 
<p>20 І, згорнувши книгу і віддавши служникові, сів; і очі всіх, що були в синагозі, були спрямовані на Нього. 
<p>21 І Він почав говорити їм: Нині справдилося Писання оце, котре ви чули. 
<p>22 І всі засвідчили Йому це, і дивувалися зі слів благодаті, що виходили з уст Його, і казали: Чи це не Йосипів син? 
<p>23 Він сказав їм: Авжеж, ви скажете Мені приповідку: Лікарю! Уздоров Самого Себе; вчини також тут, у Твоїй вітчизні, те, що, як ми чули, було в Капернаумі. 
<p>24 І сказав: Істину кажу вам: Жодного пророка не приймають у своїй вітчизні. 
<p>25 По правді кажу вам: Багато вдів було в Ізраїлі за днів Іллі, коли замкнуте небо було на три роки і шість місяців аж так, що вчинився великий голод по всій землі. 
<p>26 І до жодної з них не був посланий Ілля, а лише до вдови у Сарепту Сидонську; 
<p>27 Багато також було прокажених в Ізраїлі за пророка Єлисея, і жодний з них не очистився, окрім Неємана сирійця. 
<p>28 Зачувши сказане, всі в синагозі виповнилися люттю, 
<p>29 І, підвівшися, вигнали Його геть із міста, і повели на вершину гори, на котрій їхнє місто було збудоване, щоб скинути Його донизу. 
<p>30 Але Він, пройшовши поміж ними, відійшов. 
<p>31 І прийшов до Капернауму, місто галілейське, і навчав їх у дні суботні. 
<p>32 І дивувалися з учення Його, бо слово Його було владне. 
<p>33 Був у синагозі чоловік, що мав нечистого духа бісівського, і він закричав несамовитим голосом: 
<p>34 Припини! Що Тобі до нас, Ісусе Назарянине? Ти прийшов погубити нас; знаю Тебе, хто Ти, Святий Божий. 
<p>35 Ісус заборонив йому, сказавши: Замовкни і вийди з нього. І демон, поваливши його (чоловіка) посередині синагоги, вийшов з нього, анітрохи не завдавши йому шкоди. 
<p>36 І виповнив усіх жах, і загомоніли поміж собою: Що ж воно означає, що Він владно, із силою наказує нечистим духам, і вони виходять?
<p>37 І полинула чутка про Нього по всіх довколишніх місцях краю. 
<p>38 Він вийшов із синагоги, і пішов до оселі Симона; а теща Симонова була у важкій пропасниці; і просили Його за неї. 
<p>39 Підійшовши до неї, Він заборонив гарячці; і покинула її. Вона відразу підвелася і служила їм. 
<p>40 А коли зайшло сонце, усі, в кого були хворі на різні недуги, приводили їх до Нього; і Він клав на кожного з них руки, і уздоровлював їх. 
<p>41 Виходили також і демони з багатьох із криком і казали: Ти Христос, Син Божий. Але Він забороняв їм виповідати, що вони відають, що Він є Христос. 
<p>42 А коли настав день, Він вийшов з оселі й пішов на пустельне місце, і народ шукав Його, і, як приходив до Нього, то затримували Його, щоб не відходив од них. 
<p>43 Але Він сказав їм: Іншим містам також Я маю благовістити Царство Боже, бо на те Мене післано. 
<p>44 І проповідував у синагогах галілейських. 
<h4>Луки 5 Дивовижна риболовля. 
<p>1 Одного разу, коли народ учинив тісняву біля Нього, щоб слухати слово Боже, а Він стояв біля озера Генісаретського, 
<p>2 Він побачив два човни, що стояли на озері; а рибалки, що вийшли з них, виполіскували сіті. 
<p>3 Він ступив в один човен, котрий був Симонів, і попросив його відпливти трохи від берега, а тоді сів і навчав народ із човна. 
<p>4 А коли перестав навчати, сказав Симонові: Відпливи на глибину, і закиньте сіті свої для лову. 
<p>5 Симон сказав Йому у відповідь: Наставнику! Ми працювали цілісіньку ніч і нічого не впіймали; але за словом Твоїм закину сіті. 
<p>6 Учинивши це, вони впіймали силу риби, навіть сіть у них проривалася. 
<p>7 І дали знати друзям, що були в другому човні, аби припливли їм на допомогу; і припливли, і наповнили обидва човни аж так, що вони почали потопати. 
<p>8 Забачивши те, Симон Петро припав до колін Ісуса і сказав: Вийди від мене, Господе! Тому що я чоловік грішний. 
<p>9 Бо жах виповнив його і всіх, що були з ним, від цього улову риби, ними впійманої. 
<p>10 Також і Якова та Івана, синів Зеведеєвих, що були приятелями Симонові. І сказав Ісус Симонові: Не бійся; віднині будеш ловити людей. 
<p>11 Вони витягли обидва човни на берег, залишили все і пішли за Ним. 
<p>12 Коли Ісус був в одному місті, прийшов чоловік, увесь у проказі і, забачивши Ісуса, упав ницьма, благаючи Його і кажучи: Господе! Якщо хочеш, можеш мене очистити. 
<p>13 Він простягнув руку, торкнувся до нього і сказав: Хочу, будь чистий. І тієї ж хвилі проказа зійшла з нього. 
<p>14 І Він наказав йому нікому не оповідати, а піти й показатися священикові та принести пожертву за очищення своє, як наказав Мойсей на свідчення їм. 
<p>15 Але ще більше розпросторився поголос про Нього, і сила народу приходила до Нього – слухати і уздоровлюватися в Нього від хворощів своїх. 
<p>16 Але Він ходив до пустельних місцин і молився. 
<p>17 Одного дня, коли Він навчав, і сиділи тут фарисеї і закононавчителі, що прийшли з усіх куточків Галілеї та Юдеї, а також з Єрусалиму, і сила Господня з‘явилася в уздоровленні хворих, – 
<p>18 Ось, принесли на постелі чоловіка, котрий був розслаблений, і намагалися внести його в дім і покласти перед Ісусом; 
<p>19 І, не знайшовши, де пронести його через велелюдність, вилізли на дім і крізь покрівлю спустили його з постелею на середину – перед Ісусом. 
<p>20 І Він, бачачи віру їхню, сказав чоловікові тому: Прощаються тобі гріхи твої. 
<p>21 Книжники і фарисеї почали міркувати, кажучи: Хто це, Котрий ганьбить Бога? Хто може прощати гріхи, окрім одного Бога? 
<p>22 Ісус відав їхні думки, і сказав їм у відповідь: Що ви обмірковуєте в серцях ваших? 
<p>23 Що легше сказати: Прощаються тобі гріхи твої, чи сказати: Підведися і ходи? 
<p>24 Але, щоб ви знали, що Син Людський має владу на землі прощати гріхи, – і сказав Він розслабленому: Тобі кажу: Підведися, візьми постіль твою і йди в дім твій. 
<p>25 І він тієї ж миті підвівся перед ними, взяв постіль, на якій лежав, і пішов до оселі своєї, славлячи Бога. 
<p>26 І жах виповнив усіх і прославляли Бога; і, будучи виповнені страхом, говорили: Дивовижні діяння бачили ми нині. 
<p>27 Після цього Ісус вийшов і побачив митника, на ймення Левій, що сидів біля митниці, і сказав йому: Йди за мною. 
<p>28 І він, залишивши все, підвівся і простував за ним. 
<p>29 І вчинив для Нього Левій у домі своєму великий бенкет, і там було багато митників та інших, котрі були поруч за столом. 
<p>30 А книжники і фарисеї нарікали і казали учням Його: Нащо ви їсте і п‘єте з митниками і грішниками? 
<p>31 А Ісус сказав їм у відповідь: Не здорові мають потребу на лікаря, а хворі. 
<p>32 Я прийшов не праведників кликати до каяття, але грішників. 
<p>33 А вони сказали Йому: Чому учні Іванові постяться часто і молитви творять, також і фарисейські учні, а Твої їдять і п‘ють? 
<p>34 Він сказав їм: Чи можете примусити синів оселі шлюбної поститися, коли з ними наречений? 
<p>35 Але настануть дні, коли відбереться в них наречений, і тоді будуть поститися за тих днів. 
<p>36 При цьому сказав їм притчу: Ніхто не приставляє латки до благенької одежі, відірвавши від нової одежі, інакше й нову подере, і до старої не підійде латка від неї. 
<p>37 І ніхто не вливає молодого вина у міхи старі; а інакше молоде вино роздере міхи і саме витече, – і міхи пропадуть. 
<p>38 Але молоде вино необхідно вливати до міхів нових; тоді збережеться і те, і те. 
<p>39 Ніхто, коли має старе вино, не захоче наразі молодого, бо каже: Старе краще. 
<h4>Луки 6 Ісус і юдейські приписи про суботу. 
<p>1 У суботу, першу по другому дні Пасхи, проходив Він засіяними полями, і учні Його зривали колоски і їли, розтираючи руками. 
<p>2 А деякі з фарисеїв сказали їм: Нащо ви вдаєтеся до того, чого не можна робити в суботу? 
<p>3 Ісус сказав їм у відповідь: Хіба ви не читали, що учинив Давид, коли був голодний сам і ті, які були з ним? 
<p>4 Як він зайшов у дім Божий, узяв хліби приношення, котрих не вільно було їсти нікому, окрім одних священиків, і їв, і дав тим, котрі були з ним? 
<p>5 І сказав їм: Син Людський є Володар також і суботи. 
<p>6 Сталося, що й другої суботи Він зайшов до синагоги навчати. Там був один чоловік, у котрого права рука була всохла. 
<p>7 А книжники і фарисеї спостерігали за ним, чи не уздоровить Він у суботу, щоб знайти звинувачення супроти Нього. 
<p>8 Але Він, відаючи помисли їхні, сказав чоловікові, який мав усохлу руку: Підведися і пройди на середину. І він підвівся і вчинив, як сказано. 
<p>9 Тоді сказав їм Ісус: Запитаю Я вас: Що треба чинити в суботу? Добро чи зло? Врятувати душу, чи погубити? Вони мовчали. 
<p>10 Тоді Він глянув на всіх, і сказав тому чоловікові: Простягни руку твою. Він так і вчинив; і стала рука його здорова, як друга. 
<p>11 А вони стали несамовитими і радилися поміж собою, – що їм учинити з Ісусом. 
<p>12 За тих днів зійшов Він на гору помолитися і був цілу ніч у молитві до Бога. 
<p>13 А коли настав день, прикликав учнів Своїх і вибрав з них дванадцятеро, котрих і назвав Апостолами: 
<p>14 Симона, котрого назвав Петром, і Андрія, брата його, Якова та Івана, Пилипа і Варфоломія, 
<p>15 Матвія і Хому, Якова Алфеєвого і Симона, званого Зилотом, 
<p>16 Юду Якового та Юду Іскаріотського, котрий і вчинився потім зрадником. 
<p>17 І спустившися з ними, зупинився на рівному місці, і сила учнів Його, і багато народу із усієї Юдеї та Єрусалиму і приморських місць Тирських і Сидонських, 
<p>18 Котрі прийшли послухати Його, і уздоровитися від недуг своїх, а також і ті, що страждали від нечистих духів; і уздоровлювалися. 
<p>19 І увесь народ шукав (можливости) торкнутися до Нього, тому що від Нього струмувала Сила і уздоровлювала всіх. 
<p>20 І Він, звівши очі Свої на учнів Своїх, казав: Блаженні убогі духом, бо ваше є Царство Боже. 
<p>21 Блаженні голодні нині, бо насититеся. Блаженні ті, що плачуть нині, бо зрадієте. 
<p>22 Блаженні ви, коли зненавидять вас люди і коли відлучать вас, і будуть обмовляти, і знеславлять ім‘я Боже, як ганебне, за Сина Людського. 
<p>23 Радійте того дня і веселіться, бо велика вам нагорода на небесах. Так чинили з пророками батьки їхні. 
<p>24 Навпаки, горе вам, багатії! Бо ви вже одержали свою втіху. 
<p>25 Горе вам, пересиченим нині! Тому що будете голодні. Горе вам, що сміються нині! Бо заплачете і заридаєте. 
<p>26 Горе вам, коли всі люди будуть говорити про вас добре. Бо так учиняли із лжепророками батьки їхні. 
<p>27 Але вам, що слухають, кажу: Любіть ворогів ваших, чиніть добро ненависникам вашим, 
<p>28 Благословляйте тих, що проклинають вас, і моліться за тих, що кривдять вас. 
<p>29 Тому, хто вдарив тебе по щоці, підстав також і другу; а тому, хто відбирає в тебе верхню одежину, не вчиняй опору забрати й сорочку. 
<p>30 Усілякому, що просить у тебе, давай, і від того, що взяв від тебе, не вимагай назад. 
<p>31 І, як хочете, щоб з вами вчиняли люди, так і ви вчиняйте з ними. 
<p>32 І, якщо любите люблячих вас, яка вам за те вдячність? Тому що й грішники люблячих їх люблять. 
<p>33 І, якщо чините добро тим, котрі вам роблять добро, яка вам за це вдячність? Бо грішники те саме чинять. 
<p>34 І, якщо позичаєте тим, від кого сподіваєтеся одержати назад, яка вам за це вдячність? Бо грішники також дають позику грішникам, щоб одержати назад стільки ж. 
<p>35 Але ви любіть ворогів ваших, і чиніть добро, і позику давайте, не чекаючи нічого; і буде нагорода велика ваша, і будете синами Всевишнього; бо Він також добрий і до невдячних, і злих. 
<p>36 Отож, будьте милосердні, як Батько ваш милосердний. 
<p>37 Не судіть, то й вас не судитимуть, не осуджуйте, то й ви не будете осуджені; прощайте, і вам проститься; 
<p>38 Давайте і вам дадуть: мірою доброю, натоптаною, пригніченою і переповненою дадуть вам у лоно ваше. Якою мірою ви міряєте, такою ж відміряють й вам.
<p>39 Повідав також їм притчу: Чи може сліпий водити сліпого? Чи не впадуть обидвоє до ями? 
<p>40 Учень не буває більшим від свого учителя; але, удосконалившися, буде кожний, як учитель його. 
<p>41 Нащо ти дивишся на скалку в оці брата твого, а колоди в твоєму оці не відчуваєш? 
<p>42 Або, як можеш сказати братові твоєму: Брате! Дай-но я витягну скалку з ока твого, коли сам не бачиш колоди в твоєму оці? Лицеміре! Витягни передніше колоду з твого ока, і тоді побачиш, як витягти скалку з ока брата твого. 
<p>43 Немає доброго дерева, котре приносило б поганий плід; і немає поганого дерева, яке приносило б плід добрий. 
<p>44 Бо всіляке дерево пізнається з плоду свого; тому що не збирають смокви із терну, і не збирають винограду з чагарника. 
<p>45 Добрий чоловік із доброї скарбниці серця свого виносить те, що добре, а злий чоловік із недоброї скарбниці серця свого виносить лихе; бо від повноти серця говорять уста його. 
<p>46 Що ви називаєте Мене: Господе! Господе! І не чините того, що Я говорю? 
<p>47 Кожний, хто приходить до Мене і слухає слова Мої та виконує їх, скажу вам, на кого схожий: 
<p>48 Він схожий на чоловіка, котрий споруджує дім, котрий копав, заглибився і заклав підмурок на камені, тому, коли сталася повінь, і вода натиснула на цей дім, то не змогла схитнути його, тому що він стояв на камені. 
<p>49 А той, що слухає і не виконує, схожий на чоловіка, що збудував дім на землі без підмурку, котрий, коли натиснула на нього вода, відразу ж зруйнувався, і руїна дому цього була велика. 
<h4>Луки 7 Уздоровлення служника. 
<p>1 Коли Він скінчив усі слова Свої до народу, що слухав, то зайшов до Капернауму. 
<p>2 В одного сотника важко захворів служник і вже помирав, а він був вельми приязний до нього. 
<p>3 Коли почув про Ісуса, він послав до Нього юдейських старшин – просити Його, щоби прийшов уздоровити служника його. 
<p>4 І вони, як прийшли до Ісуса, просили Його переконливо, кажучи: Він вартий, щоб Ти вчинив це для нього. 
<p>5 Бо він любить народ наш і збудував нам синагогу. 
<p>6 Ісус пішов з ними. І коли Він був уже недалеко від дому, сотник прислав до Нього друзів, щоб сказати Йому: Не турбуйся, Господе, бо я не достойний, щоб Ти зайшов під мій дах. 
<p>7 Тому-то й себе самого я вважаю недостойним, прийти до Тебе; але скажи слово, і уздоровиться слуга мій; 
<p>8 Бо я також підвладний чоловік, але, маючи в себе під рукою вояків, наказую одному: Піди, і йде, і другому: Прийди – і приходить; і служникові моєму: Зроби це – і вчиняє. 
<p>9 Почувши про це, Ісус здивувався з нього і звернувся до народу, що йшов за Ним: Кажу вам, що навіть в Ізраїлі не знайшов Я такої віри.
<p>10 Посланці, повернувшися в дім (сотника) побачили служника, що одужав. 
<p>11 Потому Ісус пішов до міста, що називалося Наїн; і з Ним пішли учні Його та багато народу. 
<p>12 А коли Він наблизився до міської брами, якраз виносили померлого, єдиного сина в матері, а була вона вдовою; і багато народу йшло з нею із міста. 
<p>13 Побачивши її, Господь змилосердився над нею і сказав їй: Не плач. 
<p>14 Він підійшов і торкнувся до нош; ті, що несли, зупинилися; і Він сказав: Юначе! Тобі кажу, підведися. 
<p>15 Мертвий підвівся, сів, і почав говорити; і віддав його Ісус матері його. 
<p>16 І всіх їх виповнив страх, і прославляли Бога, кажучи: Великий пророк постав між нами; і Бог навідав народ Свій. 
<p>17 Така чутка про Нього розповсюдилася на всій Юдеї і поза її межами в окрузі. 
<p>18 І повідали Іванові учні його про все те. 
<p>19 Тоді Іван покликав двох із учнів своїх, і послав їх до Ісуса запитати: Чи Ти Той, Котрий має прийти, чи нам чекати на іншого? 
<p>20 Вони прийшли і сказали Ісусові: Іван Хреститель послав нас до Тебе запитати: Чи Ти Той, Котрий має прийти, чи на іншого нам чекати? 
<p>21 А в цьому часі Він багатьох уздоровив від хвороб та недуги, і від злих духів, і багатьом сліпим дарував прозріння. 
<p>22 І сказав їм Ісус у відповідь: Вертайте, повідайте Іванові, що ви бачили і що ви чули: Сліпі прозрівають, кульгаві ходять, прокажені очищаються, глухі чують, мертві воскресають, і вбогим звіщається Добра Вість. 
<p>23 І блаженний, хто не спокуситься через Мене. 
<p>24 Коли посланці Іванові пішли, Він почав говорити народові про Івана: На що ви ходили дивитися в пустелі? Може, на тростину, вітром розхитану? 
<p>25 На що ви ходили дивитися в пустелі? Може, на чоловіка, одягнутого в м‘яку одежу? Але ті, що ошатно одягаються і розкошують, живуть при подвір‘ях царських.
<p>26 На що ж ви ходили дивитися? Може, на пророка? Так, повідую вам, навіть більше, аніж на пророка. 
<p>27 Це той, про котрого написано: Ось, Я посилаю Ангела Мого перед Тобою, котрий приготує шлях Твій перед Тобою. 
<p>28 Бо кажу вам: Із народжених жінками – жодного пророка, більшого від Івана Хрестителя; але менший у Царстві Божому більший від нього. 
<p>29 І весь народ, що слухав Його, а також митники прославили Бога, хрестившися хрещенням Івановим.
<p>30 А фарисеї і законники відкинули волю Божу про себе, не хрестилися від нього. 
<p>31 Тоді Господь сказав: До кого порівняю людей роду цього? І на кого вони схожі? 
<p>32 Вони схожі на дітей, котрі сидять на вулиці, кличуть одне одного і кажуть: Ми вам грали на сопілці, а ви не танцювали; ми співали вам жалібних пісень, а ви не плакали. 
<p>33 Бо прийшов Іван Хреститель: ні хліба не їсть, ні вина не п‘є; і кажете: У ньому демон. 
<p>34 Прийшов Син Людський: їсть і п‘є; і кажете: Ось чоловік, який любить їсти і пити вино, приятель митникам і грішникам. 
<p>35 І виправдана мудрість усіма дітьми її. 
<p>36 Хтось із фарисеїв просив Його пообідати з ним; і Він зайшов до оселі фарисея і приліг.
<p>37 І ось, жінка того міста, котра була грішницею, дізналася, що Він приліг у домі фарисея, принесла алебастрову посудину мира; 
<p>38 Вона припала до Його ніг іззаду й почала обливати Його ноги слізьми і витирати волоссям голови своєї, та цілувати ноги Його, і мазала миром. 
<p>39 Коли побачив те фарисей, котрий запросив Його, то сказав подумки: Якби Він був пророком, то пізнав би, хто і яка жінка торкається до Нього, бо вона грішниця. 
<p>40 Ісус обернувся до нього і сказав: Симоне! Я маю дещо сказати тобі. Він озвався: Скажи, Учителю. 
<p>41 Ісус сказав: У одного позикодавця було два боржники; один був винен п‘ятсот динаріїв, а другий п‘ятдесят; 
<p>42 Та оскільки вони не мали чим заплатити, він простив обидвом. Нумо, скажи, котрий з них більше полюбить його? 
<p>43 Симон відповідав: Гадаю, той, кому більше простив. Він сказав: Ти добре розсудив. 
<p>44 А тоді обернувся до жінки, і сказав Симонові: Чи бачиш ти цю жінку? Я прийшов до твоєї оселі, і ти води Мені на ноги не дав; а вона слізьми облила Мені ноги і волоссям голови своєї витерла. 
<p>45 Ти поцілунку Мені не дав; а вона з тієї хвилини, як Я прийшов, не перестає цілувати в Мене ноги. 
<p>46 Ти голови Мені оливою не помазав; а вона миром помазала Мені ноги. 
<p>47 А тому повідую тобі: Прощаються їй багато гріхів за те, що вона полюбила багато; а кому мало прощається, той мало любить. 
<p>48 А їй сказав: Прощаються тобі гріхи! 
<p>49 І ті, що були біля Нього почали казати подумки: Хто це, що й гріхи прощає? 
<p>50 А Він сказав жінці: Віра твоя врятувала тебе; йди з миром. 
<h4>Луки 8 Ісус проповідує і уздоровлює в Галілеї. 
<p>1 Після цього Він проходив містами й поселеннями, проповідуючи і благовістячи Царство Боже, і з ним дванадцятеро. 
<p>2 І деякі жінки, котрих Він уздоровив од злих духів і хворощів: Марія, звана Магдалиною, з котрої вийшло сім демонів, 
<p>3 Й Іванна, дружина Худзи, урядовця Іродового, і Сусанна, та багато інших, котрі слугували Йому маєтністю своєю. 
<p>4 А коли зібралося багато народу, і з усіх міст мешканці сходилися до Нього, Він почав оповідати притчею: 
<p>5 Вийшов сівач сіяти насіння своє; і коли він сіяв, деяке впало при дорозі і його потоптано, і птахи небесні видзьобали його. 
<p>6 А деяке впало на каміння і тільки-но зійшло, як відразу всохло, тому що не мало вологи. 
<p>7 А деяке впало поміж терням, і виросло терня і заглушило його. 
<p>8 А деяке впало на добру землю, і коли зійшло, то з часом принесло плід сторицею. Сказавши це, Він проголосив: Хто має вуха чути, нехай почує! 
<p>9 А учні Його запитали в Нього: А що б вона мала означати, ця притча? 
<p>10 Він сказав: Вам дано знати таємниці Царства Божого, а іншим – у притчах, аж так, що вони дивляться, і не бачать, і чують, і не розуміють. 
<p>11 Ось, що означає притча оця: Насіння – є слово Боже; 
<p>12 А те, що впало при дорозі, це суть ті, що слухають, до котрих пізніше приходить диявол і забирає слово з їхнього серця, щоб вони не увірували і не врятувалися. 
<p>13 А те, що впало на каміння, – це ті, котрі почують слово, з радістю приймають, але котрі не мають коріння, і в певному часі вірують, а під час спокуси відпадають. 
<p>14 А те, що впало в терня, це ті, котрі слухають слово, але відходячи, турботами, багатством і насолодами житейськими придушуються і не приносять плоду. 
<p>15 А те, що впало на добру землю, це ті, котрі, почувши слово, бережуть його в доброму й чистому серці і приносять плід у терпінні. Сказавши це, Він проголосив: Хто має вуха чути, нехай почує! 
<p>16 Ніхто запаленої свічки не покриває посудиною, або не ставить її під ліжко, а ставить на свічник, щоб світло бачили ті, хто входить.
<p>17 Бо немає нічого таємного, що не стало б явним, ні утаємниченого, що не стало б відомим і не виявилося б. 
<p>18 Отож, пильнуйте, як ви слухаєте; бо хто має, тому дасться, а хто не має, в того відбереться й те, що він сподівається мати. 
<p>19 І прийшли до Нього Матір і брати Його, і не могли підійти до Нього через юрбу народу. 
<p>20 І повідали Йому: Матір і брати Твої стоять надворі, бажають бачити Тебе. 
<p>21 Він сказав їм у відповідь: Матір Моя і брати Мої – є ті, що слухають слово Боже і виконують його. 
<p>22 Одного дня Він зайшов у човен з учнями Своїми і сказав їм: Перепливемо на той бік озера. І попливли. 
<p>23 Під час плавання їхнього Він заснув. А на озері зчинилася буря значна, і заливало їх хвилями, і вони були в небезпеці. 
<p>24 Вони підійшли, розбудили Його і сказали: Наставнику! Наставнику! Гинемо! Але Він підвівся й заборонив вітрові і хвилям; і вони вщухли, і тиша настала. 
<p>25 Тоді сказав Він їм: Де віра ваша? А вони у страхові і подиві сказали один одному: Хто ж це такий, що навіть вітрам наказує і воді, і підкоряються Йому? 
<p>26 І припливли в країну Гадаринську, що навпроти Галілеї. 
<p>27 А коли Він вийшов на берег, зустрів Його один чоловік городянин, що з давніх часів мав у собі демонів, не вдягався ніколи, і мешкав не в оселі, а в гробах (печерах). 
<p>28 Він побачив Ісуса, закричав, і впав перед Ним ницьма і голосно сказав: Що Тобі до мене, Ісусе, Сину Бога Всевишнього? Благаю Тебе, не муч мене. 
<p>29 Бо Ісус звелів духові нечистому вийти з цього чоловіка; тому що він тривалий час мучив його, аж так, що його зв‘язували ланцюгами і мотузками, оберігаючи його, але він розривав ланцюги, – і гнав його демон у пустелю. 
<p>30 Ісус запитав його: Яке в тебе ім‘я? Він сказав: Легіон, тому що багато демонів увійшло в нього.
<p>31 І вони просили Ісуса, щоб не наказував їм кинутися в безодню. 
<p>32 Тут-таки на горі паслося велике стадо свиней; і демони просили Його, щоб дозволив їм увійти в них. Він дозволив їм. 
<p>33 Демони вийшли з чоловіка і увійшли в свиней; і кинулося стадо з крутопаду в озеро і втопилося. 
<p>34 А пастухи все це бачили і кинулися тікати, і розповіли про це в місті і в поселеннях. 
<p>35 І вийшли люди подивитися, що сталося; а коли прийшли до Ісуса, побачили чоловіка, з котрого вийшли демони, що сидів біля ніг Ісуса, вже одягнутого і при здоровому глузді; і жахнулися. 
<p>36 А пастухи розповіли їм, як уздоровлювався біснуватий. 
<p>37 І просив Його увесь народ Гадаринської округи відійти од них, тому що виповнилися великим страхом. Він зайшов у човен і повернувся. 
<p>38 А чоловік той, з котрого вийшли демони, просив Його, щоб з Ним бути. Але Ісус відпустив його, сказавши: 
<p>39 Повернися до своєї домівки, і повідай, що учинив тобі Бог. Він пішов і проповідував по всьому місту, що учинив йому Ісус. 
<p>40 А коли Ісус повернувся, народ прийняв Його, тому що всі чекали на Нього. 
<p>41 І ось, прийшов чоловік на ім‘я Яір, котрий був старшим у синагозі, і впавши до ніг Ісуса, просив Його зайти до його оселі,
<p>42 Тому що в нього була одна донька, років дванадцяти, і вона помирала. Коли Він йшов, то народ юрмився біля Нього. 
<p>43 І жінка, що страждала на кровотечу дванадцять літ, котра витратила на лікарів увесь свій маєток, і ніхто з них не міг її уздоровити,
<p>44 Підійшла ззаду і торкнулася поли одягу Його; і тієї ж миті кровотеча в неї припинилася, 
<p>45 І сказав Ісус: Хто торкнувся до Мене? Коли всі заперечували, Петро сказав, а також ті, що були з Ним: Учителю! Народ оточує Тебе і тіснить, – а Ти кажеш: Хто торкнувся до Мене? 
<p>46 Але Ісус сказав: Хтось торкнувся до Мене; бо Я відчував силу, що виходила з Мене. 
<p>47 Та жінка зрозуміла, що вона не втаємничилася, з трепетом підійшла, і, впавши перед Ним, призналася Йому при всьому народові, з якої причини торкнулася до Нього, і як тієї ж миті уздоровилася. . 
<p>48 Він сказав їй: Збадьорся, дочко! Віра твоя врятувала тебе; йди з миром, 
<p>49 А коли Він ще говорив це, прийшов один з домашніх старшини синагоги і сказав йому: Донька твоя померла; не чини труднощів Учителеві. 
<p>50 Але Ісус почув це і сказав: Не бійся, тільки віруй, і врятована буде. 
<p>51 А коли прийшов до оселі, не дозволив зайти нікому, окрім Петра, Івана та Якова, і батька юнки, і матері. 
<p>52 Усі плакали і ридали за нею. Та Він сказав: Не плачте; вона не померла, але спить. 
<p>53 І сміялися з Нього, відаючи, що вона померла. 
<p>54 А Він спровадив усіх геть, узяв її за руку і голосно сказав: Дівчинко, підведися! 
<p>55 І повернувся дух її; вона відразу підвелася; і Він порадив їм дати їй їсти. 
<p>56 І були вражені батьки її. А Він наказав їм нікому не оповідати про те, що сталося. 
<h4>Луки 9 Ісус посилає учнів благовістити. 
<p>1 Він покликав дванадцятьох, дав їм силу і владу над усіма демонами і уздоровлювати від недуг. 
<p>2 І послав їх проповідувати Царство Боже і уздоровлювати хворих; 
<p>3 І сказав їм: Нічого не беріть у дорогу: ні посоха, ні торби, ні хліба, ні срібла, і не майте по дві одежі. 
<p>4 І в який дім зайдете, там залишайтеся і звідти рушайте в дорогу, 
<p>5 А якщо десь не приймуть вас, то, виходячи з того міста, обтрусіть порох з ваших ніг для свідчення супроти них. 
<p>6 Вони пішли, і проходили поселення, благовістили і уздоровлювали повсюди. 
<p>7 Почув Ірод тетрарх про те все, що вчинив Ісус, і віри не йняв: Бо одні казали, що це Іван постав із мертвих; 
<p>8 Інші, що Ілля з‘явився, а ще інші, що один із стародавніх пророків воскрес. 
<p>9 І сказав Ірод: Іванові я відтяв голову; а хто ж Оцей, про Котрого я чую такі речі? І шукав нагоди побачити Його. 
<p>10 Коли Апостоли повернулися, то розповіли Йому, що вони вчинили; і Він, узявши їх із собою, відійшов сам у пустельне місце поблизу міста, що зветься Віфсаїда. 
<p>11 Але народ дізнався й пішов слідом за Ним; і Він прийняв їх, бесідував з ними про Царство Боже, а тих, що просили уздоровлення, Він уздоровлював.
<p>12 А день уже схилявся на вечір. І наблизилися до Нього дванадцятеро і казали Йому: Відпусти народ, щоб вони пішли в довколишні поселення і села ночувати і дістали харчів; тому що ми тут у пустельному місці. 
<p>13 Але Він сказав їм: Ви дайте їм їсти. Вони сказали: У нас немає більше п‘яти хлібів і двох рибин; може, нам піти й купити харчів для всіх цих людей? 
<p>14 Бо їх було близько п‘яти тисяч чоловіків. Але Він сказав учням Своїм: Розсадіть їх рядами по п‘ятдесят. 
<p>15 І вчинили так, і розсадили всіх. 
<p>16 А Він узяв п‘ять хлібів і дві рибини, і, глянувши на небо, благословив їх, переламав і дав учням, щоб роздавали народові. 
<p>17 І їли, і наситилися всі, і залишених у них кусків набрали дванадцять кошів. 
<p>18 Одного разу, коли Він молився на самоті, і учні Його були з Ним, Він запитав їх: За кого має Мене народ? 
<p>19 Вони сказали у відповідь: За Івана Хрестителя, а інші – за Іллю; а ще інші кажуть, що один із стародавніх пророків воскрес. 
<p>20 І Він запитав їх: А ви за кого Мене маєте? Відповідав Петро: За Христа Божого. 
<p>21 Але Він суворо наказав їм нікому не говорити про це, 
<p>22 Він сказав, що Синові Людському треба багато постраждати, і бути відкинутим старшинами, першосвящениками і книжниками, і бути вбитому, і третього дня воскреснути. 
<p>23 А до всіх Він сказав: Якщо хтось хоче йти за Мною, відмовся од себе, візьми хреста свого щоденно і йди за Мною слідом. 
<p>24 Бо хто хоче життя своє зберегти, той втратить його; а хто втратить життя заради Мене, той врятує його; 
<p>25 Бо яка чоловікові користь надбати цілий світ, а себе самого погубити, чи нашкодити собі? 
<p>26 Бо хто буде соромитися Мене і Моїх слів, того Син Людський посоромиться, коли прийде у славі своїй, і Отчій, і святих Ангелів. 
<p>27 Повідую вам істину: Є деякі, що стоять тут, які не спізнають смерти, але побачать Царство Боже. 
<p>28 По цих словах десь через вісім днів, узяв Петра, Івана та Якова і пішов Він на гору помолитися. 
<p>29 І коли молився, вигляд обличчя Його змінився, і одежа Його стала білою і осяйною. 
<p>30 І ось, два мужі розмовляли з Ним, котрі були Мойсей та Ілля; 
<p>31 Котрі прийшли у славі, вони говорили про Його відхід, котрого Йому треба було звершити в Єрусалимі. 
<p>32 А Петро і ті, що були з ним, обтяжені були сном; але пробудилися, побачили славу Його, і двох мужів, котрі стояли з Ним. 
<p>33 І коли вони відходили од Нього, сказав Петро Ісусові: Учителю! Добре нам отут бути; вчинимо три курені: одного Тобі, одного Мойсеєві, і одного Іллі, – не відаючи, що казав. 
<p>34 Коли він говорив це, з‘явилася хмарина і осяяла їх; і настрашилися, коли ті зайшли в хмару. 
<p>35 І був з хмари голос, що казав: Це – Син Мій улюблений; Його слухайте. 
<p>36 Коли був голос цей, залишився Ісус один. А вони промовчали і нікому не говорили за тих днів про те, що бачили. 
<p>37 А наступного дня, коли вони зійшли з гори, зустріло Його багато народу, 
<p>38 Раптом хтось із народу закричав: Учителю! Благаю Тебе глянути на мого сина, він-бо один у мене: 
<p>39 Його охоплює (нечистий) дух, і він раптом скрикує, і терзає його, аж він випускає піну; і насилу відступає од нього, змучивши його. 
<p>40 Я просив учнів Твоїх вигнати його; і вони не змогли. 
<p>41 Ісус у відповідь сказав: О, роде невірний і розбещений! Доки буду з вами і терпітиму вас? Приведи сюди сина твого. 
<p>42 Коли той іще йшов, демон повалив його і почав бити; але Ісус заборонив нечистому духові; і уздоровив юнака, і віддав його батькові його. 
<p>43 І всі були вражені величчю Божою. А коли всі дивувалися з усього, що вчинив Ісус, Він сказав Своїм учням: 
<p>44 Укладіть ви собі у вуха слова оці: Син Людський буде виданий до рук людських. 
<p>45 Але вони не зрозуміли слова цього – воно було закрите від них, аж так, що вони не втямили його; а запитати Його про це слово боялися. 
<p>46 А спало їм на думку: А хто найбільший серед них? 
<p>47 Та Ісус, знаючи думки їхні, взяв дитину, поставив її біля Себе
<p>48 І сказав їм: Хто прийме оце дитя в ім‘я Моє, той Мене приймає; а хто Мене приймає, той приймає Того, Хто послав Мене, – бо хто з вас найменший з-поміж усіх, той буде великим. 
<p>49 При цьому Іван сказав: Учителю! Ми бачили чоловіка, що йменням Твоїм виганяв демонів, і заборонили йому, тому що він не ходить з нами. 
<p>50 Ісус сказав йому: Не забороняйте; бо хто не супроти вас, той за вас. 
<p>51 А коли наблизилися дні, коли мали взяти Його від світу, Він побажав рушити до Єрусалиму. 
<p>52 І послав вісників перед Собою; і вони пішли і зайшли до поселення самарійського, аби приготувати для Нього. 
<p>53 Але там не прийняли Його, тому що Він мав вигляд мандрівника до Єрусалиму. 
<p>54 Учні Його, Яків та Іван, побачили те і сказали: Господе! Чи хочеш, ми скажемо, щоб вогонь зійшов з неба і винищив їх, як ото Ілля вчинив? 
<p>55 Але Він, обернувшися до них, заборонив їм і сказав: Не відаєте, якого ви духа; 
<p>56 Бо Син Людський прийшов не вигублювати душі людські, а рятувати. І пішли до другого поселення. 
<p>57 Сталося, що коли вони були в дорозі, хтось сказав Йому: Господе! Я піду за Тобою, куди б Ти не йшов. 
<p>58 Ісус одказав йому: Лисиці мають нори, і птахи небесні – гнізда; а Син Людський не має де прихилити голову. 
<p>59 А іншому сказав: Йди за Мною. Той відповів: Господе! Дозволь мені передніше піти й поховати батька мого. 
<p>60 Але Ісус сказав йому: Залиши мертвим ховати своїх померлих; а ти йди, благовісти Царство Боже. 
<p>61 І ще інший сказав: Я піду за Тобою, Господе! Але передніше дозволь мені попрощатися з домашніми моїми. 
<p>62 Але Ісус сказав йому: Ніхто, з тих, що кладуть руку свою на плуга і озирається назад, не надійний для Царства Божого. 
<h4>Луки 10 Ісус посилає благовістити сімдесят учнів. Пророцтво у місійній роботі. 
<p>1 Після цього вибрав Господь ще інших сімдесят, і послав їх по двоє перед Собою до всілякого міста і місцини, куди Сам хотів піти, 
<p>2 І сказав їм: Жнива багато, а женців замало; Отож, благайте Господа жнив, щоб вислав женців на жниво Своє. 
<p>3 Рушайте! Я посилаю вас, наче ягнят до вовків. 
<p>4 Не беріть ні мішка, ні торбини, ні взуття, і нікого на шляху не вітайте, 
<p>5 Як зайдете до якоїсь оселі, найперше кажіть: Мир домові цьому! 
<p>6 І якщо буде там син миру, то спочине на ньому мир ваш; а якщо ні, то до вас повернеться; 
<p>7 У домі тому лишайтеся, їжте і пийте, що в них є: бо трудівник вартий нагороди за працю свою. Не переходьте з дому в дім. 
<p>8 І якщо прийдете до якогось міста, і приймуть вас, їжте, що вам запропонують; 
<p>9 І уздоровлюйте хворих, що в ньому будуть, і кажіть їм: Наблизилося до вас Царство Боже. 
<p>10 А якщо прийдете до якогось міста, і не приймуть вас, то вийдіть на вулицю і скажіть: 
<p>11 Навіть порох, що прилип до нас від вашого міста, обтрусимо вам; одначе знайте, що наблизилося до вас Царство Боже. 
<p>12 Повідую вам, що Содомові в день відомий буде краще, аніж місту отому. 
<p>13 Горе тобі, Хоразине! Горе тобі Віфсаїдо! Бо якби у Тирі чи Сидоні були сили, явлені у вас, то вже давненько вони покаялися б, сидячи у веретищі і попелі. 
<p>14 Але й Тирові і Сидонові краще буде на суді, аніж вам. 
<p>15 І ти, Капернауме, що до неба звеличився, до пекла провалишся.
<p>16 Хто слухає вас – Мене слухає, а той, що ухиляється од вас, від Мене ухиляється. а той, що ухиляється від Мене, ухиляється від Того, що послав Мене. 
<p>17 Сімдесят учнів повернулися з радістю і казали: Господе! І демони (біси) підкоряються нам в ім‘я Твоє. 
<p>18 А Він сказав їм: Я бачив сатану, що з неба впав, як блискавиця; 
<p>19 Ось, даю вам владу наступати на гадів і скорпіонів і на всю силу ворожу; і ніщо не зашкодить вам. 
<p>20 Однак не радійте з того, що духи вам підкоряються, але радійте тим, що імена ваші написані на небесах. 
<p>21 О цім часі зрадів Ісус духом і сказав: Прославляю Тебе, Отче, Господе неба і землі, що ти утаємничив це від мудрих і розумних, та відкрив немовлятам; так, Отче! Бо такою була Твоя добра воля. 
<p>22 Він обернувся до учнів і сказав: Усе передано Мені Батьком Моїм, і хто є Син, не відає ніхто, окрім Батька, і хто є Батько, не відає ніхто, окрім Сина, і кому Син бажає відкрити. 
<p>23 І, звернувшися до учнів, сказав їм наодинці: Блаженні очі, котрі бачать те, що ви бачите! 
<p>24 Бо повідую вам, що багато пророків і царів жадали бачити, що ви бачите, і не бачили, і чути, що ви чуєте, і не чули. 
<p>25 Аж ось, один законник підвівся і, спокушуючи Його, сказав: Учителю! Що мені вчинити, аби успадкувати життя вічне? 
<p>26 А Він сказав йому: У законі, що написано? Як читаєш? 
<p>27 Він сказав у відповідь: Полюби Господа Бога твого всім серцем твоїм, і всією душею твоєю, і всією силою твоєю, і всім розумом твоїм, і ближнього твого, як самого себе. 
<p>28 Ісус сказав йому: Ти щиро відповів; Так учиняй і будеш жити. 
Притча про доброго самарянина. 
<p>29 Але він, бажаючи виправдати себе, сказав Ісусові: А хто мій ближній? 
<p>30 На це сказав Ісус: Один чоловік простував з Єрусалиму до Єрихону і попав до рук розбійникам, котрі зірвали з нього одяг, завдали йому ран і покинули його заледве живим. 
<p>31 Як на те, один священик поспішав тією дорогою і, побачивши його (чоловіка), пройшов мимо. 
<p>32 Так само й левит був на тому місці, підійшов, подивився і пройшов мимо. 
<p>33 А один самарянин проїздив дорогою і знайшов його, пожалів.
<p>34 Він підійшов, перев‘язав йому рани, полив їх оливою і вином; і посадив його на свого віслюка, привіз його до заїзду, і доглянув його. 
<p>35 А другого дня, як від‘їздив, витягнув два динарії, дав їх господареві заїзду і сказав йому: Поклопочися за нього; і, якщо витратиш на нього більше, то я, коли повернуся, віддам тобі. 
<p>36 Як ти гадаєш собі, хто з оцих трьох був ближнім чоловікові, що постраждав од розбійників? 
<p>37 Він сказав: Той, що вчинив йому милість. Тоді Ісус сказав йому: Іди, і ти вчиняй так само. 
<p>38 Коли ж вони були в дорозі, то прийшов Він до одного поселення; тут жінка на ім‘я Марта, прийняла Його в оселю свою;
<p>39 У неї була сестра, на ім‘я Марія, котра сіла біля ніг Ісуса і слухала слова Його. 
<p>40 А Марта піклувалася щедрою гостиною, а тому підійшла і сказала: Господе! Чи в Тебе потреби немає, що сестра моя залишила мене саму служити? Скажи їй, щоб допомогла мені. 
<p>41 Але Ісус сказав їй у відповідь: Марто, Марто! Ти піклуєшся і клопочешся чималим, 
<p>42 Проте лиш на одне потреба. А Марія вибрала кращу частку, котра не відбереться од неї. 
<h4>Луки 11 Ісус навчає учнів молитися. (Мт.6:5,9-13; 7:7) 
<p>1 Сталося, що, коли Він молився в одному місці, і перестав, один із учнів Його сказав Йому: Господе! Навчи нас молитися, як Іван навчав учнів своїх. 
<p>2 Він сказав їм: Коли молитеся, кажіть: Отче наш, Сущий на Небесах! Хай святиться ймення Твоє; Хай прийде Царство Твоє, Нехай буде воля Твоя і на землі, як на Небі. 
<p>3 Хліб наш щоденний подавай нам на кожний день; 
<p>4 І прости нам гріхи наші, як і ми прощаємо боржникам нашим, і не введи нас у спокусу, але захисти нас від лукавого. 
<p>5 І сказав їм: Якщо, хто-небудь із вас, маючи приятеля, прийде до нього опівночі і скаже йому: Друже! Позич мені три хліби, 
<p>6 Бо приятель мій з дороги зайшов до мене, а мені нічим його пригостити; 
<p>7 А той зсередини скаже йому: Не докучай мені, двері вже замкнені, і діти мої зі мною в постелі; не можу підвестися і дати тобі. 
<p>8 Якщо, кажу вам, він не підведеться і не дасть йому, покликаючись на дружбу з ним, усе ж таки через його настирливість підведеться і дасть йому, скільки просить. 
<p>9 І Я скажу вам: Просіть, і дасться вам; шукайте, і знайдете; стукайте, і відчинять вам. 
<p>10 Бо кожний, хто просить, одержує, а той, що шукає, знаходить; і тому, хто стукає, відчинять. 
<p>11 Котрий із вас, батьків, коли син попросить у нього хліба, дасть йому каменя? Або, коли попросить риби, подасть йому гадину замість риби? 
<p>12 Або, якщо попросить яйце, подасть йому скорпіона? 
<p>13 Отож, якщо ви, навіть виповнені гнівом, умієте щедро добро дітям чинити, то тим паче Батько Небесний дасть Духа Святого тим, що просять у Нього. 
<p>14 Одного разу вигнав Він демона, котрий німував; і коли демон вийшов, німий почав говорити, а народ здивувався. 
<p>15 А деякі з них запевняли: Він виганяє демонів силою Вельзевула, князя бісівського. 
<p>16 А ще інші, щоб спокусити, вимагали від Нього ознаки з неба. 
<p>17 Але Він, відаючи помисли їхні, сказав їм: Усіляке царство, що розділиться саме в собі, спорожніє, і дім, розділений сам у собі, упаде. 
<p>18 Якщо ж сатана розділився у собі, то як устоїть царство його? А ви кажете, що Я силою вельзевуловою виганяю демонів. 
<p>19 І, якщо Я силою вельзевуловою виганяю демонів, то сини ваші чиєю силою виганяють їх? Тому вони будуть вам суддями. 
<p>20 А якщо Я пальцем Божим виганяю демонів, то звичайно сягнуло до вас Царство Боже. 
<p>21 Коли сильний зі зброєю охороняє дім свій, тоді в безпеці його маєток; 
<p>22 А коли сильніший від нього вчинить напад на нього і переможе його, тоді забере всю зброю його, на котру він сподівався, і розділить маєток його. 
<p>23 Хто не зі Мною, той проти Мене; і хто не збирає зі Мною, той розкидає. 
<p>24 Коли нечистий дух вийде з людини, то блукає безводними місцинами, – спокою шукає, а коли не знаходить, каже: Повернуся до оселі своєї, звідки вийшов. 
<p>25 І, прийшовши, знаходить її виметеною і прибраною; 
<p>26 Тоді йде і бере із собою семеро інших духів, ще зліших від себе, – і входять вони, і живуть там, і буває останнє гірше від першого. 
<p>27 А коли Він говорив це, одна жінка піднесла голос з-поміж народу і сказала Йому: Щасливе лоно, яке носило Тебе, і перса, що Тебе насичували! 
<p>28 А Він сказав: Блаженні, хто чує слово Боже і дотримується його. 
<p>29 А коли народ почав сходитися у великій кількості, Він почав оповідати: Рід цей лукавий; він шукає ознак, і ознаки не даються йому, окрім ознаки пророка Йони;
<p>30 Бо, як Йона був ознакою для ніневитян, так буде й Син Людський для роду цього. 
<p>31 Цариця південна постане на суд з людьми роду цього і викриє їх, бо вона приходила від рубежів землі послухати мудрість Соломонову; і ось, тут більший від Соломона. 
<p>32 Ніневитяни постануть на суд із родом цим і викриють його, бо вони покаялися від проповіді Йонової, і ось, тут більший від Йони.
<p>33 Ніхто, запаливши свічу, не ставить її в утаємниченому місці, ні під посудину, але на свічник, щоб захожі бачили світло. 
<p>34 Світильником тіла є око; отож, якщо око твоє буде чистим, то все тіло твоє буде світлим; а якщо воно буде недобре, то й тіло твоє буде темним. 
<p>35 Отож, дивися: Світло, котре в тобі, – чи не є пітьма? 
<p>36 А коли тіло твоє все світле і немає жодної темної частки, то буде світлим усе так, неначе світильник освітлював тебе сяянням. 
<p>37 Коли Він казав це, один фарисей просив Його до себе пообідати; Він прийшов і приліг. 
<p>38 А фарисей здивувався, коли побачив, що Він не помив рук перед обідом. 
<p>39 Але Господь сказав йому: Нині ви, фарисеї, зовнішність чаші і тарелі очищаєте; а нутро ваше виповнене здирством і лукавством. 
<p>40 Нерозумні! Чи не Той, Хто витворив зовнішнє, витворив і внутрішнє? 
<p>41 Подавайте краще милостиню з того, що у вас є, тоді все у вас буде чистим. 
<p>42 Але горе вам, фарисеям, що даєте десятину з м‘яти, рути і всіляких овочів, і не пильнуєте суду і любови Божої: це треба чинити, і того не залишати. 
<p>43 Горе вам, фарисеям, що полюбляєте сидіти в синагогах на перших лавицях і вітання на зібраннях народних.
<p>44 Горе вам, книжники і фарисеї, лицеміри, бо ви, немов гроби приховані, над котрими люди ходять і не відають цього. 
<p>45 На це один із законників сказав Йому: Учителю! Кажучи це, Ти й нас кривдиш. 
<p>46 Але Він сказав: І вам, законникам, горе, що накладаєте на людей тягарі важкі, а самі навіть пальцем не торкнетеся тих тягарів. 
<p>47 Горе вам, що споруджуєте гробниці пророкам, котрих вигубили батьки ваші: 
<p>48 Цим ви засвідчуєте вчинки батьків ваших і погоджуєтеся з ними; бо вони вигубили пророків, а ви споруджуєте їм гробниці. 
<p>49 А тому й премудрість Божа сказала: Пошлю до них пророків та Апостолів, і одних із них уб‘ють, а інших проженуть; 
<p>50 Нехай же відповість цей рід за кров усіх пророків, пролиту від утворення світу, 
<p>51 Від крови Авеля до крови Захарії, убитого поміж жертовником і храмом. Так, повідую вам, відповість за все рід цей. 
<p>52 Горе вам, законники, що взяли ви ключа розуміння: самі не увійшли і тим, що входять, перешкодили.
<p>53 Коли Він виповідав їм це, книжники і фарисеї почали тиснути на Нього, примушуючи Його відповідати на багато запитань, 
<p>54 Вони під‘юджували Його, аби зловити на якомусь слові, щоб звинуватити Його. 
<h4>Луки 12 Засторога від лицемірів і фарисеїв. 
<p>1 Тим часом, коли зібралися тисячі народу, аж так, що тіснили один одного, Він почав оповідати спершу учням Своїм: Остерігайтеся закваски фарисейської, котра є лицемірство! 
<p>2 Немає нічого утаємниченого, що не стало б явним, і таємного, про що не дізналися б. 
<p>3 А тому те, що ви сказали в темряві, те почуєте при світлі; і що казали на вухо всередині оселі, те буде зголошуватися на дахах.
<p>4 Повідую ж вам, друзям Моїм: Не бійтеся тих, що вбивають тіло, а відтак уже не можуть нічого зробити; 
<p>5 Але скажу вам, кого боятися: Страхайтеся того, хто після вбивства може вкинути в геєну; Так, повідую вам, цього бійтеся. 
<p>6 Чи не п‘ять малих птахів продаються за два асарії? Жодна з них не забута у Бога. 
<p>7 У вас же навіть волосся на голові пораховане все. Отож, не бійтеся: ви дорожчі від багатьох малих птахів. 
<p>8 А тому повідую вам: Кожного, хто сповідує Мене перед людьми, Син Людський також сповідуватиме перед Ангелами Божими; 
<p>9 А хто відкинеться од Мене перед людьми, той відкинутий буде перед Ангелами Божими. 
<p>10 І кожному, хто скаже слово на Сина Людського, – проститься йому; а хто ганьбитиме Святого Духа, – йому не проститься. 
<p>11 А коли приведуть вас до синагоги, до можновладців, не бентежтеся, як чи що відповідати, або що казати; 
<p>12 Бо Святий Дух навчить вас о тім часі, що маєте казати. 
<p>13 Озвався до Нього хтось із народу: Учителю! Скажи братові моєму, щоб він поділив зі мною спадщину. 
<p>14 А Він сказав чоловікові тому: Хто настановив Мене судити чи ділити вас? 
<p>15 І відразу сказав іще: Глядіть, остерігайтеся всілякої пожадливости, бо життя людини не залежить від надміру маєтностей. 
<p>16 І повідав їм притчу: В одного багатого чоловіка був гарний урожай у полі; 
<p>17 І він міркував подумки сам у собі: Що мені вчинити? Немає куди зібрати урожай мій. 
<p>18 І сказав: Ось, як учиню: Поламаю засіки мої і споруджу великі, і зберу туди увесь хліб мій і все добро моє, 
<p>19 І скажу душі моїй: Душе! Багато добра лежить у тебе на багато років: спочинь, їж, пий, веселися. 
<p>20 Але Бог сказав йому: Шалений! Цієї ночі душу твою візьмуть у тебе; а кому ж залишиться те, що ти зібрав? 
<p>21 Таке трапляється з тим, хто збирає скарби для себе, а не в Бога багатіє. 
<p>22 І сказав учням Своїм: А тому повідую вам: Не піклуйтеся для життя вашого, що вам їсти, ні для тіла, у що зодягнутися. 
<p>23 Життя більше від їжі, і тіло – від одежі. 
<p>24 Подивіться на гайвороння; воно не сіє, не жне; немає в нього ні комор, ні засіків, і Бог насичує його; а на скільки ж ви кращі від птахів?
<p>25 Окрім того, хто з вас, піклуючися, може добавити собі зросту бодай на один лікоть? 
<p>26 Отож, якщо ви найменшого вчинити не можете, нащо клопочетеся іншим? 
<p>27 Подивіться на лілеї, як вони ростуть: не трудяться, не прядуть, але кажу вам, що й Соломон у всій славі своїй не одягався так, як оце кожна з них. 
<p>28 Тож коли траву в полі, котра сьогодні є, а завтра буде вкинена до печі, Бог так одягає, то тим паче вас, маловіри! 
<p>29 Отож, не шукайте, що вам їсти, або що пити; і не клопочіться,
<p>30 Тому що всього цього шукають люди світу сього; а ваш Батько знає, в чому ви маєте потребу. 
<p>31 Найретельніше від усього шукайте Царства Божого, і все це додасться вам; 
<p>32 Не бійся, мала чередо! Тому що Батько ваш виявив добру волю дати вам Царство. 
<p>33 Продавайте маєтки ваші і подавайте милостиню. Готуйте собі сховища нетлінні, скарби невичерпні на небесах, куди злодій не наближається, і де міль не з‘їдає. 
<p>34 Бо, де скарби ваші, там і серце ваше буде. 
<p>35 Нехай крижі ваші будуть підперезані, а світильники запалені; 
<p>36 І будьте схожі на людей, котрі наджидають повернення господаря свого зі шлюбу, щоб, коли прийде і постукає, тієї ж хвилі відчинити Йому. 
<p>37 Блаженні служники ті, котрих господар, прийшовши, упевниться, що пильнують вони; істину кажу вам, він підпережиться і всадовить їх, і, підходячи, почне слугувати їм;
<p>38 І, якщо прийде й за другої сторожі, і за третьої прийде і побачить їх такими, то блаженні ті служники.
<p>39 Ви знаєте, що якби відав господар дому, о котрім часі прийде злодій, то пильнував би, і не допустив би підкопати дім свій. 
<p>40 То будьте й ви готовими, бо, в яку годину ви не чекатимете, прийде Син Людський. 
<p>41 Тоді сказав Йому Петро: Господе! Чи нам цю притчу оповідаєш, чи всім? 
<p>42 А Господь сказав: Хто вірний і розумний розпорядник дому, котрого господар настановив понад служниками своїми роздавати їм свого часу міру хліба? 
<p>43 Блаженний той служник, котрого господар його, коли прийде, упевниться, що чинить так; 
<p>44 Істину повідую вам, що над усім маєтком своїм настановить його. 
<p>45 А якщо служник той скаже в серці своєму: Не скоро прийде господар мій; почне бити служників і служниць, їсти і пити, і впиватися, 
<p>46 То прийде господар того служника за дня, котрого він не сподівається, і в годині, про котру й не здогадується, і розітне його, і зрокує його на лихо з невірними. 
<p>47 А служник той, котрий знав про волю господаря свого, і не був готовий, не чинив за волею його, битий буде тяжко. 
<p>48 А котрий не знав і чинив гідне покари, битий буде менше. І від кожного, кому дано багато, багато й вимагатиметься; і кому багато довірено, з того й більше зажадають.
<p>49 Вогонь прийшов Я кинути на землю, і як Я прагну, щоб він уже запалав! 
<p>50 Хрещенням Я мушу хреститися; і як Я знемагаю, поки це звершиться! 
<p>51 Чи ви гадаєте собі, що Я прийшов дати мир землі? Ні, повідую вам, але розділення; 
<p>52 Бо віднині п‘ятеро в одному домі почнуть розділятися: троє супроти двох, а двоє супроти трьох; 
<p>53 Батько буде супроти сина, і син супроти батька; мати супроти доньки, і донька супроти матері; свекруха супроти невістки своєї, і невістка супроти свекрухи своєї. 
<p>54 Сказав також і народові: Коли ви бачите хмару, що насувається із заходу, то зараз же кажете: Дощ буде; і так буває; 
<p>55 І коли віє вітер південний, кажете: Спека буде; і буває так. 
<p>56 Лицеміри! Обличчя землі і неба розпізнавати умієте, то чому часу цього не розпізнаєте? 
<p>57 Чому ж ви й самі по собі не судите, що має бути? 
<p>58 Коли ти йдеш із супротивником твоїм до старшини, то по дорозі постарайся звільнитися від нього, щоб він не привів тебе до судді, а суддя, щоб не віддав тебе наглядачеві, а наглядач, щоб не вкинув тебе до в‘язниці. 
<p>59 Повідую тобі: Не вийдеш звідти, доки не заплатиш останнього шеляга. 
<h4>Луки 13 Про каяття. 
<p>1 О цім часі прийшли деякі й оповіли Йому про галілеян, що їхню кров Пилат змішав був з їхніми пожертвами. 
<p>2 Ісус сказав їм на це: Чи гадаєте ви собі, що ці галілеяни були грішніші від усіх галілеян, що отак постраждали? 
<p>3 Ні, кажу вам: Але якщо не покаєтеся, усі так само загинете. 
<p>4 Чи ви гадаєте собі, що ті вісімнадцять чоловіків, на котрих упала вежа Силоамська і повбивала їх, мали більшу провину від усіх, що замешкали в Єрусалимі? 
<p>5 Ні, кажу вам; але якщо не покаєтеся усі, так само загинете. 
<p>6 І сказав цю притчу: Один чоловік мав у винограднику своєму посаджену смоковницю, і прийшов шукати плоду на ній, і не знайшов. 
<p>7 І сказав виноградареві: Ось, я третій рік приходжу шукати плоду на цій смоковниці і не знаходжу; зрубай її, нащо вона землю марнує? 
<p>8 Але він сказав йому у відповідь: Господарю! Залиши її на цей рік також; а поки що я обкопаю її і обкладу гноєм; 
<p>9 Чи не принесе плоду; а якщо ні, то наступного року зрубаєш її. 
<p>10 Однієї суботи навчав Він у синагозі; 
<p>11 Там була жінка, що вісімнадцять літ мала духа немочі: вона була скорчена і не могла випростатися. 
<p>12 Коли Ісус побачив її, то підкликав її і сказав: Жінко! Ти звільняєшся від недуги твоєї. 
<p>13 І поклав на неї руки; і вона тієї ж миті випросталася і почала прославляти Бога. 
<p>14 При цьому старший у синагозі, обурюючись, що Ісус уздоровив у суботу, сказав народові: Є шість днів, упродовж котрих можна діяти; за тих (днів) і приходьте уздоровлюватися, а не суботнього дня. 
<p>15 Господь сказав йому у відповідь: Лицеміре! Чи не відв‘язує кожний з вас свого вола, або віслюка від ясел у суботу, і чи не веде напоїти? 
<p>16 Чи ж оцю Авраамову доньку, котру сатана зв‘язав був на вісімнадцять літ, не належить звільнити від ланцюгів цих суботнього дня? 
<p>17 І коли говорив Він це, усі, що протидіяли Йому, соромилися; і увесь народ радів, за всі славні діяння Його. 
<p>18 А Він сказав їм: На що схоже Царство Боже? І до чого прирівняю його? 
<p>19 Воно схоже на гірчичне зерно, котре взяв чоловік і посадив у саду своєму: і виросло, і стало великим деревом, і птахи небесні ховалися поміж гіллям його. 
<p>20 І ще сказав: До чого Мені прирівняти Царство Боже? 
<p>21 Воно схоже на закваску, котру жінка взяла і поклала в три мірки борошна, аж поки все не скисло. 
<p>22 І проходив через міста та поселення й навчав, прямуючи до Єрусалиму. 
<p>23 Аж сказав хтось (з народу) до Нього: Господе! Невже мало буде тих, що врятуються? А Він сказав їм: 
<p>24 Докладайте зусиль, щоб увійти через вузьку браму, бо, повідую вам, чимало шукатимуть увійти і не зможуть. 
<p>25 Коли господар дому підведеться і замкне двері, тоді ви, стоячи зовні, почнете гримати у двері і будете казати: Господе! Господе! Відчини нам. Але Він скаже вам у відповідь: Не знаю вас, звідки ви. 
<p>26 Тоді будете казати: Ми їли і пили перед Тобою, і на вулицях наших навчав Ти. 
<p>27 Але Він скаже: Повідую вам: Не знаю вас, звідки ви; відійдіть од Мене всі, хто чинить неправду. 
<p>28 Там буде плач і скрегіт зубів, коли побачите Авраама, Ісаака і Якова та всіх пророків у Царстві Божому, а себе такими, котрих виганяють геть. 
<p>29 І прийдуть від сходу та заходу, і від півночі та півдня, і сядуть в Царстві Божому. 
<p>30 І ось, є останні, котрі будуть першими, і є перші, котрі будуть останніми. 
<p>31 Того ж дня прийшли деякі із фарисеїв і казали Йому: Вийди і відійди звідси, бо Ірод хоче вбити тебе. 
<p>32 І сказав їм: Рушайте, скажіть цій лисиці: Ось, виганяю демонів і звершую уздоровлення сьогодні, завтра, і третього дня закінчу; 
<p>33 А втім, Мені необхідно ходити сьогодні, завтра і наступного дня, тому що не буває так, що пророк гине поза Єрусалимом. 
<p>34 Єрусалиме, Єрусалиме, що вбиваєш пророків і камінням вигублюєш посланих до тебе! Скільки разів хотів Я зібрати діток твоїх, мов птаха пташенят своїх під крила, а ви не захотіли.
<p>35 Ось, залишається вам дім ваш порожній. Повідую вам, що ви не побачите Мене, поки не настане час, коли скажете: Благословенний Той, що приходить в ім‘я Господнє! 
<h4>Луки 14 Ісус уздоровлює в суботу. 
<p>1 Довелося Йому в суботу прийти в дім одного із фарисейської старшини, щоб хліба спожити, а вони за Ним наглядали; 
<p>2 І ось, постав перед Ним чоловік, що страждав на водянку. 
<p>3 На цей випадок Ісус запитав у законників та фарисеїв: Чи дозволено лікувати в суботу? 
<p>4 Вони мовчали. Він торкнувся до нього, уздоровив його і відпустив.
<p>5 При цьому сказав їм: Якщо у когось із вас віслюк чи віл упаде в криницю, хіба не тієї ж хвилини почнуть витягати його навіть в суботу? 
<p>6 І не змогли відповісти Йому на це.
<p>7 І, помічаючи, як покликані вибирали перші місця, оповів їм притчу: 
<p>8 Коли ти будеш покликаний кимось на шлюб, не сідай на перше місце, щоб не завітав хтось із покликаних почесніший від тебе,
<p>9 І той, що покликав тебе, підійшовши, не сказав тобі: Поступися йому місцем; і тоді з соромом змушений будеш зайняти останнє місце. 
<p>10 Але коли покликаний будеш, то, як прийдеш, сідай на останнє місце, щоб той, який кликав тебе, підійшовши, сказав: Друже! Пересядь вище; тоді буде тобі честь перед тими, що сидять з тобою. 
<p>11 Бо кожний, хто підносить себе сам, принижений буде, а той, що принижує себе, буде піднесений.
<p>12 А тому, хто покликав Його, сказав: Коли вчиняєш обід чи вечерю, не клич друзів твоїх, ні братів твоїх, ні родичів твоїх, ні сусідів багатих, щоб вони також тебе колись не покликали, і не дістав ти винагороди. 
<p>13 Але коли вчиняєш бенкет, клич убогих, калік і кульгавих та сліпих, 
<p>14 І щасливий будеш, що вони не можуть відплатити тобі, бо відплата твоя у воскресінні праведних. 
<p>15 Зачувши це, один з тих, що сиділи з Ним при столі, сказали Йому: Блаженний, хто хліб споживатиме в Царстві Божому!
<p>16 А Він сказав йому: Один чоловік вчинив значну вечерю і покликав багатьох; 
<p>17 І коли настав час вечері, послав служника свого сказати покликаним: Ідіть, бо вже все приготовлене. 
<p>18 І почали всі, неначе змовившись, вибачатися. Перший сказав йому: Я купив землю, і мені треба піти й подивитися на неї, прошу тебе, вибач мені. 
<p>19 Другий сказав: Я купив п‘ять пар волів і йду їх випробувати; прошу тебе, вибач мені. 
<p>20 Третій сказав: Я одружився і тому не можу прийти. 
<p>21 Коли служник той повернувся, то доповів про це володареві своєму. Тоді господар дому розгнівався і сказав служникові своєму: Побіжи скорше вулицями і перевулками міста, і приведи сюди вбогих, калік, кульгавих і сліпих.
<p>22 І сказав служник: Володарю! Виконано, як ти звелів, і є ще місце. 
<p>23 Володар сказав служникові: Піди шляхами й на майдани і переконай прийти, щоб виповнився дім мій; 
<p>24 Бо повідую вам, що ніхто з отих покликаних не покуштує Моєї вечері; бо кликаних багато, але мало вибраних.
<p>25 Із Ним простувало багато народу; і Він, звернувшися до них, сказав їм: 
<p>26 Якщо хтось приходить до Мене, і не зненавидить батька свого, і матері своєї, і дружини, і дітей, і братів та сестер, а, до того ж, навіть життя свого, той не може бути Моїм учнем. 
<p>27 І хто не несе хреста свого і не йде за Мною, не може бути Моїм учнем. 
<p>28 Бо хто з вас, бажаючи спорудити вежу, не присяде передніше і не вирахує видатків, і чи має він, що необхідне для звершення її, 
<p>29 Щоб, коли покладе підмурка і не зможе звершити, усі, що бачитимуть те, не почали сміятися з нього, 
<p>30 Кажучи: Цей чоловік почав будувати і не міг скінчити. 
<p>31 Або, який цар, йдучи на війну супроти другого царя, не сяде і не порадиться передніше, чи сильний він з десятьма тисячами протистояти тому, що йде на нього з двадцятьма тисячами? 
<p>32 Інакше, поки той ще далеко, він пошле посольство до нього – просити миру. 
<p>33 Отак усілякий з вас, хто не зрікся всього, що має, не може бути Моїм учнем. 
<p>34 Сіль – добра річ; але коли сіль утратить силу, чим виправити її? 
<p>35 Ні в землю, ані в гній не годиться: геть викидають її. Хто має вуха слухати, нехай чує! 
<h4>Луки 15 Нарікання фарисеїв і книжників. 
<p>1 Підходили до Нього всі митники і грішники, щоб слухати Його. 
<p>2 А фарисеї і книжники ремствували, кажучи: Він приймає грішників і їсть з ними. 
<p>3 Але Він сказав їм наступну притчу: 
<p>4 Хто з вас, маючи сто овець і загубивши одну з них, не залишить дев‘яносто дев‘ять у пустелі і не піде за тією, що пропала, доки не знайде її? 
<p>5 А коли знайде, візьме її на плечі свої з радістю; 
<p>6 А тоді прийде додому, поскликає друзів та сусідів і скаже їм: Потіштеся й ви зі мною, бо я знайшов свою заблуклу вівцю. 
<p>7 Повідую вам, що так на небесах більше радощів буде через одного грішника, що вдався до каяття, аніж через отих дев‘яносто дев‘ятьох праведників, котрі не потребують каяття! 
<p>8 Або яка жінка, що має десять драхм, якщо загубить одну драхму, не запалить свічу і не почне мести кімнату і шукати пильно, аж доки не знайде? 
<p>9 А коли знайде, то покличе подруг і сусідок і скаже: Потіштеся зі мною, я знайшла загублену драхму. 
<p>10 Отак, повідую вам, буває радість в Ангелів Божих, коли бодай один грішник учиняє каяття. 
<p>11 І ще сказав: У одного чоловіка було два сини; 
<p>12 І сказав молодший з них батькові: Отче! Дай мені належну частину маєтку. І батько розділив їм маєток. 
<p>13 Як минуло багато днів, молодший син зібрав усе й пішов до далекої країни і там розтратив маєток свій, живучи розпутно. 
<p>14 А коли він усе прожив-прогайнував, то настав страшний голод у тій країні, і він почав бідувати, 
<p>15 І пішов, пристав до одного з мешканців країни тієї, а той послав його на поля свої пасти свиней; 
<p>16 І він радий був виповнити черево своє бодай стручками, що їли свині, але ніхто не давав йому. 
<p>17 А коли прийшов до тями, то сказав (собі): Скільки наймитів у батька мого мають хліба надмір, а я помираю від голоду! 
<p>18 Підведуся, піду до батька мого і скажу йому: Отче! Я згрішив супроти неба і перед тобою; 
<p>19 І вже недостойний називатися сином твоїм; прийми мене в число наймитів твоїх. 
<p>20 Він підвівся і пішов до батька свого. І коли він був іще далеко, побачив його батько і змилосердився; і побіг, а тоді впав йому на груди і цілував його. 
<p>21 А син сказав йому: Отче! Я згрішив супроти неба і перед тобою, і вже не гідний називатися сином твоїм. 
<p>22 А батько сказав служникам своїм: Принесіть найкращу одежу і одягніть його, і дайте перстень на руку його і взуття на ноги.
<p>23 І приведіть відгодоване теля і заколіть; почнемо їсти і веселитися, 
<p>24 Бо цей син мій був мертвий і ожив, пропадав і знайшовся. І почали веселитися. 
<p>25 А старший син його був у полі; і, повертаючися, коли наблизився до дому, почув спів і веселі погуки; 
<p>26 І прикликав одного із служників і запитав: Що це таке? 
<p>27 Він сказав йому: Брат твій прийшов, і батько твій заколов угодоване теля, тому що отримав його (сина) живим і здоровим. 
<p>28 Він розгнівався і не хотів зайти. А батько його, вийшовши, кликав його. 
<p>29 Але він сказав у відповідь батькові: Ось, я стільки років служу тобі і ніколи не порушував наказу твого; але ти ніколи не дав мені бодай козлика, щоб мені повеселитися з друзями моїми. 
<p>30 А коли оцей син твій, що змарнував маєток свій з блудницями, прийшов, ти заколов для нього вгодоване телятко; 
<p>31 Але він сказав йому: Сину мій! Ти завше зі мною, і все моє – твоє; 
<p>32 А через те треба було радіти і веселитися, що брат твій оцей був мертвий і ожив, пропадав і знайшовся. 
<h4>Луки 16 Притча про мудрого, але невірного управителя. 
<p>1 Повідав також Ісус учням Своїм: Один чоловік був багатий і мав управителя, на котрого надійшов виказ йому, що він переводить маєток його; 
<p>2 І прикликав його і сказав йому: Що це я чую про тебе? А дай-но звіт про твою управу, бо ти вже не можеш більше провадити її. 
<p>3 Тоді управитель сказав сам у собі: Що мені вчинити? Володар мій відбирає в мене управу домом; копати не можу, просити соромлюся; 
<p>4 Знаю, що вчинити, аби прийняли мене в доми свої, коли буду позбавлений управи домом. 
<p>5 І прикликав боржників володаря свого, кожного нарізно, і сказав першому: Скільки ти заборгував господареві моєму? 
<p>6 Він сказав: Сто мір оливи. І сказав йому: Візьми твою розписку і сідай скорше й напиши: П‘ятдесят. 
<p>7 Потім другому сказав: А ти скільки заборгував? Він одказав: Сто мір пшениці. І сказав йому: Візьми твою розписку і напиши: “Вісімдесят”. 
<p>8 І похвалив володар управителя невірного, що мудро вчинив; бо сини віку цього мудріші в їхньому роді від синів світла. 
<p>9 І Я кажу вам: Надбайте собі друзів багатством неправедним, щоб Вони, коли воно минеться, прийняли вас до осель вічних. 
<p>10 Вірний у малому, вірний також у великому, а невірний в малому невірний у великому. 
<p>11 Отож, якщо ви у неправедному багатстві не були вірними, хто довірить вам істинне? 
<p>12 І якщо в чужому не були вірними, хто дасть вам ваше? 
<p>13 Жодний служник не може слугувати двом володарям: бо він або одного буде ненавидіти, а другого буде любити, або одному буде прислуговувати, а другим нехтувати. Не можете служити Богові і мамоні2 . 
<p>14 Чули все це й фарисеї, котрі любили гроші, і насміхалися з Нього.
<p>15 Він сказав їм: Ви виставляєте себе праведниками перед людьми, але Бог знає серця ваші: бо, що високе у людей, те мерзенне перед Богом. 
<p>16 Закон і пророки до Івана; звідтоді Царство Боже благовіститься, і кожний зусиллям входить до нього. 
<p>17 Але скорше небо і земля щезнуть, аніж бодай одна риса пропаде із закону. 
<p>18 Кожний, хто розриває шлюб із дружиною своєю і одружується з іншою, чинить перелюб; і кожний, що одружується з розлученою з чоловіком, – чинить перелюб. 
<p>19 Один багатий чоловік, що одягався в кармазин та віссон, щодня бенкетував вельми пишно. 
<p>20 Був також один убогий, на ім‘я Лазар, котрий лежав біля воріт його у струпах. 
<p>21 І прагнув насититися крихтами, що падали зі столу багатого; і пси, проходячи мимо, лизали його струпи. 
<p>22 Помер жебрак і віднесли його Ангели на лоно Авраамове; і багач помер, і поховали його; 
<p>23 І в пеклі, страждаючи в муках, він підвів очі свої й побачив віддалік Авраама і Лазаря на лоні його, 
<p>24 І заволав, і сказав: Отче Аврааме! Змилосердься наді мною і пошли Лазаря, щоб умочив пальця свого у воду і вихолодив язика мого, бо я тяжко страждаю в полум‘ї цьому, 
<p>25 Але Авраам сказав: Сину! Пригадай, що ти вже дістав добре твоє в житті твоєму, а Лазар лихе; а нині він тут матиме втіху, а ти страждаєш; 
<p>26 І понад усе те поміж вами і нами утворене величезне провалля, аж так, що ті, котрі жадали б перейти звідси до вас, не можуть, а також і звідти до нас не переходять. 
<p>27 Тоді сказав він: То прошу тебе, отче, пошли його в дім батька мого, 
<p>28 Бо в мене п‘ятеро братів: Нехай він засвідчить їм, щоб вони не прийшли до цього місця страждань. 
<p>29 Авраам сказав йому: У них є Мойсей і пророки; нехай слухають їх. 
<p>30 А він сказав: Ні, отче Аврааме! Але якщо хтось із мертвих прийде до них, то покаються. 
<p>31 Тоді Авраам сказав йому: Якщо Мойсея і пророків не слухають, то, якби хтось із мертвих воскрес, не повірять. 
<h4>Луки 17 Про серйозність спокус і про прихід Божого Царства. 
<p>1 Сказав також Ісус учням Своїм: Неможливо не прийти спокусам, але горе тому, через кого вони приходять. 
<p>2 Краще було б йому, якби повісили йому на шию каменя від жорен, і кинули його в море, аніж сталося б те, що спокусив би одного з малих оцих. 
<p>3 Спостерігайте за собою. А якщо згрішить супроти тебе брат твій, застережи його, і, якщо покається, прости йому; 
<p>4 І якщо сім разів на день згрішить супроти тебе і сім разів на день звернеться, і скаже: Каюся, – прости йому. 
<p>5 І сказали Апостоли Господові: Примнож у нас віру. 
<p>6 Господь сказав: Якби ви мали віру завбільшки з гірчичне зернятко і сказали смоковниці оцій: Вихопися з корінням і пересадися в море, то вона підкорилася б вам. 
<p>7 Хто з вас, маючи служника орача, або служника пастуха, коли він прийде з поля, скаже йому: Іди мерщій та сідай до столу? 
<p>8 Навпаки, чи не скажете йому радше: Приготуй мені щось на вечерю та підпережися служити мені, поки буду їсти і пити, а потім їж і пий сам? 
<p>9 Чи буде він дякувати служникові цьому за те, що він виконав наказа? Не певен. 
<p>10 Отак і ви, коли виконаєте все, що наказано вам, кажіть: Ми служники нікчемні, бо вчинили тільки те, що мусили вчинити. 
<p>11 Йдучи до Єрусалиму, Він проходив між Самарією та Галілеєю. 
<p>12 І коли входив Він до одного поселення, зустріли Його десять чоловіків прокажених, котрі зупинилися віддалік. 
<p>13 І дужим голосом кричали: Ісусе Наставнику! Помилуй нас! 
<p>14 Він побачив їх, і сказав їм: Підіть, покажіться священикам. І коли вони пішли, то очистилися,
<p>15 А один із них, побачивши, що уздоровлений, повернувся, і почав голосно прославляти Бога, 
<p>16 І упав ницьма до ніг Йому, дякуючи Йому; і це був самарянин. 
<p>17 Тоді Ісус сказав: Чи не десятеро очистилися? А де ж дев‘ятеро? 
<p>18 Чому ж вони не повернулися прославити Бога, окрім одного чужинця? 
<p>19 І сказав йому: Підведися і йди; віра твоя врятувала тебе. 
<p>20 Аж ось, фарисеї запитали Його, коли прийде Царство Боже, відповідав їм: Не прийде Царство Боже примітним чином, 
<p>21 І не скажуть: Ось, воно тут, або: Ось, там. Бо Царство Боже усередині вас. 
<p>22 Сказав також учням Своїм: Надійдуть дні, коли зажадаєте бачити хоча б одного з днів Сина Людського, і не побачите; 
<p>23 І скажуть вам: Ось, тут, або: Ось, там, – не ходіть і не ганяйтеся; 
<p>24 Бо, як блискавка, сяйнувши від одного краю неба, зблискує до другого краю неба, так буде Син Людський за дня Свого. 
<p>25 Але передніше належить Йому багато постраждати, і бути відкинутим родом оцим. 
<p>26 І, як було за днів Ноя, так само буде й за днів Сина Людського. 
<p>27 Їли, пили, шлюбилися, виходили заміж до того дня, як зайшов Ной до ковчега, і прийшов потоп і вигубив усіх. 
<p>28 Так само було й за днів Лота: Їли, пили, купляли, продавали, садили, будували; 
<p>29 Але того дня, коли Лот вийшов із Содому, пролився з неба дощ вогненний та сірковий і винищив усіх; 
<p>30 Так станеться й того дня, коли Син Людський прийде. 
<p>31 Того дня, хто буде на покрівлі, а речі його вдома, той не сходь забрати їх; і хто буде в полі, також не повертайтеся назад; 
<p>32 Не забувайте дружину Лотову. 
<p>33 Хто буде рятувати життя своє, той погубить його; а хто погубить його, той оживить його. 
<p>34 Повідую вам: Тієї ночі будуть двоє на одній постелі: одне візьметься, а друге залишиться.
<p>35 Дві будуть молоти разом: одна візьметься, а друга залишиться; 
<p>36 Двоє будуть на полі: один візьметься, а другий залишиться. 
<p>37 На це сказали Йому: Де, Господе? А Він сказав їм: Де труп, там зберуться й орли. 
<h4>Луки 18 Притча про суд неправедний. 
<p>1 Повідав також притчу їм про те, що треба завжди молитися і не сумувати, 
<p>2 Кажучи: В одному місті був суддя, котрий Бога не боявся і людей не соромився, 
<p>3 А в тому місті була одна вдова, і вона, коли приходила до нього, то сказала: Захисти мене від служника мого. 
<p>4 Але він тривалий час не хотів. А пізніше сказав сам собі: Хоч я Бога й не боюся і людей не соромлюся, 
<p>5 Та оскільки ця вдова не дає мені спокою, захищу її, щоб вона не приходила більше надокучати мені. 
<p>6 І сказав Господь: Чуєте, що каже суддя неправедний? 
<p>7 Хіба не захистить Бог вибраних Своїх, що волають до Нього вдень і вночі, хоча й не поспішає захистити їх? 
<p>8 Повідую вам, що надасть їм захист невдовзі. Але Син Людський, прийшовши, чи знайде віру на землі? 
<p>9 Повідав також для деяких, котрі були певні в собі, що вони праведні, хоч принижували інших, отаку притчу: 
<p>10 Двоє чоловіків зайшли до храму помолитися; один фарисей, а другий – митник. 
<p>11 Фарисей почав молитися сам у собі так: Боже! Дякую тобі, що я не такий, як інші люди, грабіжники, кривдники, перелюбники або, як оцей митник: 
<p>12 Пощуся двічі на тиждень і даю десяту частку від усього, що надбаю. 
<p>13 А митник стояв оддалік і не смів навіть очей підвести до неба; але бив себе в груди, і благав: Боже! Будь милостивий до мене грішника! 
<p>14 Повідую вам, що цей повернувся додому більш виправданий, аніж той: бо кожний, хто підносить себе сам, принижений буде, а той, що принижує себе, піднесеться. 
<p>15 Приносили до нього й немовлят, щоб Він торкнувся до них; а учні, коли бачили те, забороняли їм. 
<p>16 Але Ісус, підкликавши їх, сказав: Пустіть дітей приходити до Мене і не забороняйте їм, бо таких є Царство Боже; 
<p>17 Істину кажу вам: Хто не прийме Царства Божого, як дитя, той не увійде до нього. 
<p>18 І запитав Його хтось із старшин: Учителю добрий! Що мені вчинити, щоб успадкувати життя вічне?
<p>19 Ісус сказав йому: Нащо ти називаєш Мене добрим? Ніхто не добрий, а тільки один Бог. 
<p>20 Чи відаєш Заповіді: Не чини перелюбу; не убивай; не кради; не свідкуй неправдиво; шануй батька твого і матір твою. 
<p>21 А він сказав: Усе це я пильнував ще від юности моєї. 
<p>22 Зачувши це, Ісус сказав йому: Ще одного бракує тобі: Усе, що маєш, продай, роздай убогим і будеш мати скарби на небесах, і приходь, та йди за Мною. 
<p>23 А він, як почув це, зажурився, тому що був дуже багатим. 
<p>24 Ісус побачив, що він зажурився і сказав: Як важко багатим увійти до Царства Божого! 
<p>25 Бо зручніше верблюдові пройти крізь вушко голки, аніж багатому увійти до Царства Божого. 
<p>26 Ті, що слухали це, сказали: А хто ж може врятуватися? 
<p>27 Але Він сказав: Те, що неможливе людям, можливе Богові. 
<p>28 А Петро сказав Йому: Ось, ми залишили все і пішли за Тобою. 
<p>29 Він сказав їм: Істину повідую вам: Немає нікого, хто залишив би дім, чи батьків, чи братів і сестер, чи дружину, чи дітей заради Царства Божого, 
<p>30 І не дістав би набагато більше цього часу, і в наступному вікові – життя вічне. 
<p>31 Відкликавши дванадцятеро учнів Своїх, сказав їм: Ось, ми підходимо до Єрусалиму, і звершиться все написане через пророків про Сина Людського: 
<p>32 Бо видадуть Його поганам і зневажать Його, і образять, і обплюють Його, 
<p>33 І будуть бити, і вб‘ють Його; і третього дня воскресне. 
<p>34 Але вони нічого зі сказаного не втямили; ці слова були для них утаємничені, і вони не зрозуміли почутого. 
<p>35 А коли підходив Він до Єрихону, один сліпий сидів при дорозі й просив милостині; 
<p>36 І коли почув, що повз нього проходить народ, запитав: Що це таке? 
<p>37 Йому сказали, що Ісус Назарянин іде. 
<p>38 Тоді він закричав: Ісусе, сину Давидів! Помилуй мене! 
<p>39 Ті, що простували попереду, примушували його замовкнути; але він ще голосніше кричав: Сину Давидів! Помилуй мене. 
<p>40 Ісус зупинився і наказав привести його до Себе. І, коли той підійшов до Нього, запитав його: 
<p>41 Чого ти хочеш від Мене? Він сказав: Господе! Щоб мені прозріти. 
<p>42 Ісус сказав йому: Стань видющим! Віра твоя врятувала тебе. 
<p>43 І він зараз же прозрів і пішов за Ним, і прославляв Бога. І увесь народ, бачивши це, складав хвалу Богові. 
<h4>Луки 19 Ісус у Закхея. 
<p>1 Потім Ісус зайшов до Єрихону і переходив містом. 
<p>2 І ось, чоловік на ім‘я Закхей, старшина митників і вельми багатий, 
<p>3 Хотів бачити Ісуса, Хто Він, але не міг за народом, тому що був малий на зріст; 
<p>4 Він побіг наперед, виліз на смоковницю, аби побачити Його, тому що Він мав проходити повз неї. 
<p>5 Коли Ісус підійшов до цього місця, то глянув і побачив його, а тоді сказав йому: Закхею! Злізай скорше, бо сьогодні треба Мені бути у тебе в оселі. 
<p>6 І він квапливо зліз і прийняв Його з радістю. 
<p>7 І всі, коли побачили те, почали нарікати й казали, що Він зайшов до грішного чоловіка. 
<p>8 А Закхей сказав Господові: Господе! Половину маєтку я віддам убогим, і якщо когось покривдив, поверну учетверо. 
<p>9 Ісус сказав йому: Нині прийшло спасіння домові цьому, тому що й він – син Авраама; 
<p>10 Бо Син Людський прийшов, щоб знайти і врятувати загинуле. 
<p>11 А коли вони слухали це, долучив притчу, бо Він був поблизу Єрусалиму, і вони думали, що невдовзі має відкритися Царство Боже. 
<p>12 Отож, Він сказав: Один чоловік шляхетного роду зібрався в далеку країну, щоб одержати царство і повернутися; 
<p>13 Він покликав десять служників своїх, дав їм десять мін і сказав їм: Пускайте їх у діло, поки я повернуся. 
<p>14 Але громадяни ненавиділи його і відправили услід за ним посланців сказати: Не хочемо, щоб він царював над нами. 
<p>15 І коли повернувся, прийнявши царство, звелів прикликати до себе служників тих, котрим дав срібло, щоб дізнатися, хто що надбав. 
<p>16 Прийшов перший і сказав: Володарю! Міна твоя принесла десять мін. 
<p>17 І сказав йому: Гаразд, старанний слуго! За те, що ти в малому був вірний, візьми управу над десятьма містами. 
<p>18 Прийшов другий, і сказав: Володарю! Міна твоя принесла п‘ять мін. 
<p>19 Сказав також цьому: І ти будь над п‘ятьма містами. 
<p>20 Прийшов третій, і сказав: Володарю! Ось міна твоя, котру я беріг, загорнувши в хусточку; 
<p>21 Бо я боявся тебе, тому що ти чоловік жорстокий: береш, чого не клав, і жнеш, чого не сіяв. 
<p>22 Володар сказав йому: Твоїми устами буду судити тебе, лукавий служник! Адже ти знав, що я людина жорстока, беру, чого не клав, і жну, чого не сіяв. 
<p>23 Чому ти не пустив срібло моє в діло, щоб я, повернувшись, одержав його з прибутком? 
<p>24 І сказав тим, що стояли перед ним: Візьміть у нього міну і дайте тому, що має десять мін. 
<p>25 Сказали йому: Володарю! У нього є десять мін! 
<p>26 Повідую вам: кожному, хто має, дасться, а в того, хто не має, відбереться й те, що має. 
<p>27 А ворогів моїх тих, котрі не хотіли, щоб я царював над ними, приведіть сюди і вбийте на моїх очах.
<p>28 Сказавши це, Він пішов далі, входячи до Єрусалиму. 
<p>29 І коли наблизився до Вітфагії та Віфанії, до гори, що Оливною зветься, послав двох учнів Своїх, 
<p>30 Сказавши: Ідіть у поселення, що перед вами; як увійдете до нього, знайдете молодого віслюка прив‘язаного, на якого ніхто з людей ніколи не сідав; відв‘яжіть його і приведіть; 
<p>31 І, якщо хтось запитає вас: Нащо відв‘язуєте? – скажете йому так: Він необхідний Господові. 
<p>32 Посланці пішли і знайшли, як Він казав їм. 
<p>33 А коли вони відв‘язували молодого віслюка, господарі його сказали їм: Нащо відв‘язуєте віслюка? 
<p>34 Вони відповідали: Він необхідний Господові. 
<p>35 І привели його до Ісуса; і накинули одежу свою на віслюка і всадовили на нього Ісуса. 
<p>36 І коли Він їхав, стелили одежу свою на дорозі. 
<p>37 А коли Він наблизився до узвозу з Оливної гори, то всі численні учні почали з радістю й голосно прославляти Бога за всі чудеса, котрі вони бачили, 
<p>38 Кажучи: Благословенний Цар, що йде в ім‘я Господнє! Мир на небесах і слава на висоті! 
<p>39 І деякі фарисеї з-поміж народу сказали Йому: Учителю! Заборони учням твоїм. 
<p>40 Але Він сказав їм у відповідь: Повідую вам, що, коли вони замовкнуть, то заволає каміння. 
<p>41 І коли наблизився до міста, то глянув на нього й заплакав над ним, 
<p>42 І сказав: О, якби хоч ти цього дня спізнало, що слугує мирові твоєму! Але це утаємничене нині від очей твоїх,
<p>43 Бо прийдуть на тебе дні, коли вороги твої валом тебе оточать, і обляжуть тебе, і тіснитимуть тебе звідусіль, 
<p>44 І розорять тебе, і повбивають діток твоїх, і не залишать у тебе каменя на камені, за те, що ти не пізнало часу відвідин твоїх. 
<p>45 А коли зайшов до храму, почав виганяти купців, що продавали, і покупців, що купляли, 
<p>46 Кажучи їм: Написано: Дім Мій є дім молитви; а ви вчинили його вертепом розбійників. 
<p>47 І навчав щодня у храмі. А першосвященики і книжники й старшини народу шукали можливости убити Його, 
<p>48 І не знаходили, що б іще вчинити з Ним, тому що увесь народ горнувся до Нього й слухав Його. 
<h4>Луки 20 Якою владою діє Ісус. (Мт.21:23-27, Мк.11:27-33) 
<p>1 Одного дня, коли Він навчав народ у храмі і благовістив, наблизилися першосвященики і книжники із старшинами, 
<p>2 І сказали Йому: Повідай нам, якою владою Ти все це чиниш, або хто дав Тобі цю владу? 
<p>3 Він сказав їм у відповідь: Запитаю Я вас про одне, і скажіть Мені: 
<p>4 Хрещення Іванове з небес було, чи від людей? 
<p>5 А вони, порадившися поміж собою, казали: Якщо скажемо: З небес, то мовить: Чому ж ви не повірили йому? 
<p>6 А якщо скажемо: Від людей, то увесь народ поб‘є нас камінням, бо він переконаний, що Іван є пророк. 
<p>7 І відповідали: Не знаємо, звідки. 
<p>8 Ісус сказав їм у відповідь: І Я не скажу вам, якою владою це вчиняю. 
<p>9 І почав Він оповідати народові притчу оцю: Один чоловік посадив виноградника і віддав його виноградарям, а сам виїхав на тривалий час; 
<p>10 А вже певного часу послав до виноградарів служника, щоб вони дали йому плодів з виноградника, але виноградарі, побивши його, відіслали ні з чим. 
<p>11 І знову послав до них іншого служника, але вони й цього прибили й облаяли й відіслали ні з чим. 
<p>12 І ще третього послав; але вони й цього, зранивши, прогнали. 
<p>13 Тоді сказав господар виноградника: Що маю вчинити? Пошлю сина мого улюбленого; можливо, побачивши його, засоромляться. 
<p>14 Але виноградарі, побачивши його, міркували поміж собою, кажучи: Це – спадкоємець; ходімо, заб‘ємо його, і спадок його буде нашим. 
<p>15 І вивели його геть із виноградника і вбили. То що вчинить з ними господар винограднику? 
<p>16 Прийде і вигубить виноградарів тих і віддасть виноградника іншим. Ті, що це чули, сказали: Нехай не буде! 
<p>17 Але Він поглянув на них і сказав: Що означає це, що написане: Камінь, котрого відкинули будівничі, той самий (камінь) став наріжним! 
<p>18 Кожний, хто впаде на той камінь, розіб‘ється; а на кого він упаде, того роздушить. 
<p>19 І шукали в цім часі священики і книжники, аби покласти на Нього руки, але боялися народу, бо втямили, що про них сказав Він цю притчу. 
<p>20 І спостерігали за Ним, а тоді підіслали недобрих людей, котрі вдавали з себе праведних, щоб Його упіймати на якомусь слові, а відтак видати старшинам і владі правителя. 
<p>21 І вони запитали Його: Учителю! Ми знаємо, що Ти правдиво говориш і навчаєш, і не зважаєш на особу, але істинно Божої дороги навчаєш. 
<p>22 Чи дозволено нам давати кесареві податок, чи ні? 
<p>23 А Він, зрозумівши лукавство їхнє, сказав їм: Нащо ви Мене спокушаєте? 
<p>24 Покажіть Мені динарій: Чиє на ньому зображення і напис? Вони відповідали: Кесарове. 
<p>25 Він сказав їм: Отож, віддайте кесарове кесарю, а Боже – Богові. 
<p>26 І не могли зловити Його на слові перед народом, і, здивувавшися з відповіді Його, замовкли. 
<p>27 Тоді прийшли деякі із саддукеїв, що нехтують воскресінням, і запитали Його: 
<p>28 Учителю! Мойсей написав нам, що коли у когось помре брат, котрий мав дружину, і помре бездітним, то брат його мусить взяти його дружину і відновити сім‘я братові своєму. 
<p>29 Було семеро братів: перший, узявши дружину, помер бездітним; 
<p>30 Узяв ту дружину другий (брат), і той помер бездітним; 
<p>31 Узяв її третій, і також усі семеро, й померли, не залишивши дітей; 
<p>32 Після всіх померла й жінка. 
<p>33 Отож, за воскресіння котрого з них буде вона дружиною? Бо семеро мали її за дружину. 
<p>34 Ісус сказав їм у відповідь: Діти віку цього шлюбляться і виходять заміж; 
<p>35 А ті, що будуть достойні того віку і воскресіння з мертвих, – не будуть ні одружуватися, ні заміж виходити. 
<p>36 І померти вже не можуть, бо вони такі ж, як ангели, і суть сини Божі, будучи синами воскресіння.
<p>37 А що мертві воскреснуть, то й Мойсей показав при купині, коли назвав Господа Богом Авраама, і Богом Ісаака, і Богом Якова. 
<p>38 Але Бог не є Бог мертвих, а живих, бо в Нього всі живі. 
<p>39 На це деякі із книжників сказали: Учителю! Ти добре сказав. 
<p>40 І вже не сміли запитувати Його ані про що. А Він сказав їм: 
<p>41 Чому кажуть, що Христос є син Давидів? 
<p>42 Адже сам Давид каже у книзі Псалмів: Сказав Господь Господові моєму: Сиди праворуч Мене, 
<p>43 Аж доки покладу ворогів Твоїх до підніжжя ніг Твоїх. 
<p>44 Отож, Давид Господом називає Його; то як же Він син йому? 
<p>45 І коли слухав увесь народ, Він сказав учням Своїм: 
<p>46 Остерігайтеся книжників, котрі полюбляють ходити в довгій одежі і люблять вітання в народних зібраннях, сидіти попереду в синагогах і перші місця на бенкетах, 
<p>47 Котрі пожирають оселі вдів і лицемірно довго моляться; через те вони дістануть найтяжче осудження. 
<h4>Луки 21 Лепта вдови. 
<p>1 Він глянув і побачив багатіїв, що клали дари свої до скарбниці. 
<p>2 Побачив також і бідну вдову, що поклала туди дві лепти, 
<p>3 І сказав: Істину кажу вам, що ця бідна вдова більше від усіх поклала. 
<p>4 Бо всі ті від надлишку свого поклали як дар Богові, а вона від убогости своєї поклала увесь свій прожиток, що його мала. 
<p>5 І коли деякі говорили про храм, що він був оздоблений коштовним камінням та обітницькими дарами, Він сказав: 
<p>6 Надійдуть дні, коли з того, що ви бачите, не залишиться каменя на камені; усе буде зруйноване. 
<p>7 І запитали Його: Учителю! Коли це станеться? І яка ознака, коли це має справдитися? 
<p>8 Він сказав: Остерігайтеся, щоб вас не звели облудою; бо чимало прийде під йменням Моїм, кажучи, що це Я; і час цей близько. Не ходіть слідом за ними. 
<p>9 А коли почуєте про війни і заворушення, не жахайтеся: бо все це має бути передніше; але не зараз кінець. 
<p>10 Тоді сказав їм: Повстане народ на народ і царство на царство; 
<p>11 Будуть великі землетруси по різних місцях, і голод, і моровиця, і жахливі явища, і значні ознаки з неба. 
<p>12 Але передніше, аніж це станеться, покладуть на вас руки і будуть вас проганяти, віддаючи до синагог і в'язниць, і поведуть вас до царів та правителів – за ймення Моє. 
<p>13 А буде вам усе це на свідчення. 
<p>14 Отож, покладіть собі на серце не обдумувати наперед, що відповідати; 
<p>15 Бо Я дам вам слова і премудрість, котрої не зможуть перевищити, ані протистояти всі ті, що чинять вам перешкоди. 
<p>16 Вас зрадять також і батьки, і брати, і родичі, і друзі; а деяких із вас позбавлять життя. 
<p>17 І за ймення Моє вас усі ненавидітимуть. 
<p>18 Але й волосина з голови вашої не пропаде. 
<p>19 Терпінням вашим рятуйте душі ваші. 
<p>20 А коли побачите Єрусалим, оточений військами, тоді знайте, що наблизилося спустошення його. 
<p>21 Тоді ті, що будуть в Юдеї, нехай утікають у гори; і хто в місті, виходь з нього; і хто на околицях, не заходь до нього. 
<p>22 Тому що це дні помсти, нехай справдиться все написане. 
<p>23 І горе вагітним, а також тим, хто годує грудьми за тих днів; бо велике буде лихоліття на землі і гнів на народ сей. 
<p>24 І впадуть од вістря меча; і відведуть їх у полон поміж усі народи, і погани топтатимуть Єрусалим, доки не скінчиться час тих поганів. 
<p>25 І будуть ознаки на сонці і місяці, на зорях, а на землі смуток і нерозважливість; і море залегоче і збуриться. 
<p>26 Люди будуть вмирати від страху і начікування лихоліття, що прийдуть на всю землю, бо сили небесні захитаються. 
<p>27 І тоді побачать Сина Людського, що йтиме на хмарі із силою і славою великою. 
<p>28 А коли все це почне справджуватися, тоді випростайтеся і піднесіть голови ваші, тому що наближається визволення ваше. 
<p>29 І оповів їм притчу: Подивіться на смоковницю і на всі дерева. 
<p>30 Коли вони вже розпукуються, то бачачи це, самі знаєте, що вже близенько літо; 
<p>31 Отож, коли ви побачите все те, що справджується, знайте, що вже близько Царство Боже. 
<p>32 Істину повідую вам: Не промине рід цей, як усе це станеться. 
<p>33 Небо і земля минуться, але слова Мої не минуться. 
<p>34 Пильнуйте за собою, щоб серця ваші не обтяжувалися ненажерством і пиятикою, а також клопотами житейськими, щоб день той не спіткав вас зненацька. 
<p>35 Бо він, мов сіть, упаде на всіх, що живуть по всій землі; 
<p>36 Тож пильнуйте о всякій порі і моліться, щоб уникнути вам усіх цих майбутніх лихоліть і постати перед Сином Людським. 
<p>37 За дня Він навчав у храмі; а вночі, вийшовши, перебував на горі, що звалася Оливною.
<p>38 І увесь народ з ранку приходив до Нього в храм, щоб слухати Його. 
<h4>Луки 22 Юда зраджує Ісуса (Мт.<p>26 Мк.14:1-2; 10-11) 
<p>1 Наближалося свято опрісноків, що Пасхою зветься; 
<p>2 І шукали першосвященики й книжники, у який спосіб убити Його, тому що боялися народу. 
<p>3 Але сатана увійшов у Юду, найменованого Іскаріотом, одного з числа дванадцятьох, 
<p>4 І він пішов і розмовляв з першосвящениками та старшинами, як Його видати їм. 
<p>5 Вони зраділи і погодилися дати йому срібняків. 
<p>6 І він обіцяв, і шукав зручної нагоди і часу, щоб видати Його їм, але не при народі. 
<p>7 І ось, настав день опрісноків, коли треба було заколоти пасхальне ягня. 
<p>8 І послав Ісус Петра та Івана, сказавши: Підіть, приготуйте нам їсти пасху. 
<p>9 Але вони сказали Йому: Де звелиш нам приготувати? 
<p>10 Він сказав їм: Ось, при входженні вашому до міста, зустрінеться з вами чоловік, що нестиме глечик води: підіть за ним в оселю, до котрої він зайде, 
<p>11 І скажете господареві дому: Учитель каже тобі: Де світлиця, у котрій Мені їсти пасху з учнями Моїми? 
<p>12 І він покаже вам світлицю простору, вистелену; там приготуйте. 
<p>13 Вони рушили і знайшли, як сказав їм, і приготували пасху. 
<p>14 І коли настав час, Він приліг і дванадцять Апостолів з Ним. 
<p>15 І сказав їм: Вельми бажав Я їсти з вами оцю пасху передніше Моїх страждань. 
<p>16 Бо повідую вам, що вже не буду їсти її, аж доки вона не звершиться в Царстві Божому. 
<p>17 І, взявши чашу та вчинивши подяку, Він сказав: Прийміть її і розділіть поміж собою; 
<p>18 Бо повідую вам, що не буду пити від плоду виноградного, доки не прийде Царство Боже. 
<p>19 І, взявши хліб і вчинивши подяку, поламав і подав їм, кажучи: Це – Тіло Моє, котре за вас віддається; так учиняйте на спомин про Мене. 
<p>20 Так само й чашу після вечері (подав), кажучи: Оця чаша – Новий Заповіт у Моїй крові, що за вас проливається. 
<p>21 І ось, рука того, що зраджує Мене, зі Мною за столом. 
<p>22 А втім, Син Людський іде за призначенням; але горе тому чоловікові, що Його зраджує.
<p>23 І вони почали запитувати один в одного, хто б це серед них був такий, що вчинив би подібне. 
<p>24 Була також поміж ними суперечка, хто з них має вшановуватися більше. 
<p>25 А Він сказав їм: Царі володарюють над народами, і ті, що володіють ними, благодійниками називаються; 
<p>26 А ви не так: Але хто з вас більший, нехай буде, як менший; а старший, – як служник. 
<p>27 Бо хто більший: той, що за столом, чи служник? Чи не той, що за столом? А Я поміж вами, як служник. 
<p>28 Але ви були зі Мною у скрутах Моїх, 
<p>29 І Я заповідаю вам, як заповідав Мені Батько Мій, Царство, 
<p>30 Щоб їли і пили за трапезою Моєю в Царстві Моєму, і сядете на престолах судити дванадцять колін Ізраїлевих. 
<p>31 І сказав Господь: Симоне! Симоне! Ось, сатана хотів мати вас, щоб пересіяти вас, як пшеницю; 
<p>32 Але Я молився за тебе, щоб не вичахла віра твоя; а ти, коли навернешся, утверджуй братів твоїх. 
<p>33 Він відповідав Йому: Господе! З Тобою я готовий і в тюрму, і на смерть піти. 
<p>34 Але Він сказав: Запевняю тебе, Петре, що не проспіває півень сьогодні, як ти аж тричі зречешся, що не знаєш Мене. 
<p>35 І сказав їм: Коли Я послав вас без мішка і без торби та без взуття, чи бракувало вам чогось? Вони відповідали: Нічого. 
<p>36 Тоді Він сказав їм: Але тепер, хто має мішка, той візьми його, а також торбу; а в кого нема, продай одежу свою і купи меча. 
<p>37 Бо повідую вам, що має звершитися на Мені й оце написане: І до злодіїв прилучений. Бо те, що про Мене, підходить до кінця. 
<p>38 Вони сказали: Господе! Ось, тут аж два мечі. Він сказав їм: Досить! 
<p>39 І, вийшовши, рушив за звичаєм на гору Олив; за Ним простували учні Його. 
<p>40 А коли прийшов на місце, сказав їм: Моліться, щоб не спокуситися. 
<p>41 А Сам відійшов од них на відстань кинутого каменя і прихилив коліна, – молився, 
<p>42 Кажучи: Отче! О, якби Ти вволив пронести чашу оцю повз Мене! А втім, не Моя воля, але Твоя нехай буде. 
<p>43 З‘явився до Нього Ангел з небес і зміцнював Його. 
<p>44 І виповнений скорботою і тривогою, ще ревніше молився; і був піт Його, мов краплини крови, що падали на землю. 
<p>45 Підвівшись з молитви, Він прийшов до учнів, і знайшов їх сплячими від смутку, 
<p>46 І сказав їм: Чого ви спите? Підведіться і моліться, щоб не спокуситися. 
<p>47 Коли Він ще говорив це, з‘явився народ, а попереду в нього простував один із дванадцятьох, найменований Юдою, і він підійшов до Ісуса, аби поцілувати Його. Бо він такий їм знак подав: Кого я поцілую, Той і є. 
<p>48 А Ісус сказав йому: Юдо! Чи поцілунком видаєш Сина Людського? 
<p>49 Ті, що були з Ним, уже бачили до чого йдеться, і сказали Йому: Господе! Чи не вдарити нам мечем? 
<p>50 І один з них ударив служника першосвященикового, і відтяв йому праве вухо. 
<p>51 Тоді Ісус сказав: Залишіть, досить. І, торкнувшися вуха його, уздоровив його. 
<p>52 А першосвященикам і старшинам храму та старшині, що зібралися супроти Нього, сказав Ісус: Неначе на розбійника вийшли ви з мечами та списами, щоб узяти Мене.
<p>53 Щодня Я був з вами у храмі, і ви не здіймали на Мене рук; але тепер – ваш час і влада пітьми. 
<p>54 Вони взяли Його і повели, і привели у дім першосвященика. А Петро йшов на віддалі. 
<p>55 Коли вони розпалили багаття посеред двору і сіли разом, присів і Петро поміж ними. 
<p>56 Одна служниця побачила його сидячого біля вогнища і, придивившися уважно, сказала: І цей був з Ним. 
<p>57 Але він зрікся Його, сказавши жінці: Я не знаю Його. 
<p>58 Невдовзі другий побачив його і сказав: І ти з них. Але Петро сказав цьому чоловікові: Ні! 
<p>59 Минуло з годину часу, і ще один вимогливо казав: Напевне й цей був із Ним, бо він галілеянин. 
<p>60 Але Петро сказав тому чоловікові: Не знаю, що ти кажеш. І відразу, як він ще говорив, заспівав півень. 
<p>61 Тоді Господь, обернувся і глянув на Петра; і Петро пригадав слова Господа, як Він сказав йому: Передніше, аніж проспіває півень, зречешся Мене тричі. 
<p>62 І, вийшовши геть, гірко заплакав.
<p>63 Люди, які тримали Ісуса, збиткувалися над Ним і били Його. 
<p>64 І, накривши Його, далі били Його по обличчю і запитували Його: Нумо, пророкуй, хто вдарив Тебе?
<p>65 І багато інших знущань завдали Йому. 
<p>66 А коли настав день, зібралася старшина народу, першосвященики і книжники, і завели Його до свого синедріону. 
<p>67 І сказали: Чи Ти – Христос? Скажи нам. Він сказав їм: Якщо Я скажу вам, то ви не повірите. 
<p>68 А якщо запитаю вас, не будете відповідати Мені і не відпустите Мене. 
<p>69 Віднині Син Людський сидітиме праворуч Сили Божої. 
<p>70 І сказали всі: Отож, Ти – Син Божий? Він відповідав їм: Ви кажете, що Я. 
<p>71 А вони сказали Йому: Яке ж іще нам потрібне свідчення? Адже ми самі почули з Його уст! 
<h4>Луки 23 Ісус перед Пилатом. 
<p>1 І підвелася вся їхня громада і повела Його до Пилата. 
<p>2 І почали звинувачувати Його, кажучи: Ми знайшли, що Він ворохобить народ і забороняє сплачувати податки кесареві, називаючи Себе Христом Царем. 
<p>3 Пилат запитав Його: Ти – Цар юдейський? Він сказав йому у відповідь: Ти мовиш. 
<p>4 Пилат сказав першосвященикам і народові: Я не знаходжу жодної провини в Цьому Чоловікові. 
<p>5 Але вони наполягали, кажучи, що Він підбурює народ, бо навчає по всій Галілеї аж до цього місця. 
<p>6 Пилат, як почув про Галілею, запитав: Хіба Він – галілеянин? 
<p>7 І коли дізнався, що Він із провінції Іродової, послав його до Ірода, котрий за тих днів був також в Єрусалимі. 
<p>8 Коли Ірод побачив Ісуса, вельми зрадів, бо давно хотів побачити Його, бо дуже багато чував про Нього і сподівався побачити від Нього яке-небудь диво. 
<p>9 І ставив Йому багато запитань; але Він нічого не відповідав йому. 
<p>10 А першосвященики і книжники стояли і щосили звинувачували Його. 
<p>11 Але Ірод зі своїми вояками принизив Його і, зганьбивши Його, одягнув Його у світлу одежу та й відіслав назад до Пилата. 
<p>12 І стали того дня Пилат та Ірод приятелями поміж собою, а раніше ворогували один з одним. 
<p>13 А Пилат скликав першосвящеників і старшин, і народ, 
<p>14 І сказав їм: Ви привели до мене Цього Чоловіка, що підбурює народ; і ось, я у вашій присутності дослідив і не знайшов у Чоловіка Цього жодної провини, за що ви Його звинувачуєте; 
<p>15 А Ірод також: бо я послав Його до нього, і нічогісінько не знайдено в Ньому такого, за що варто було б зрокувати Його на смерть. 
<p>16 Отож, покаравши Його, відпущу.
<p>17 А йому якраз треба було заради свята відпустити їм одного в‘язня. 
<p>18 Але увесь народ почав кричати: Смерть Йому! Відпусти нам Варавву. 
<p>19 Варавву ув‘язнили за вчинене у місті заворушення і вбивство. 
<p>20 Пилат знову підніс голос, бажаючи відпустити Ісуса. 
<p>21 Але вони кричали: Розіпни! Розіпни Його! 
<p>22 А він утретє сказав їм: Яке ж зло Він учинив? Я нічогісінько не знаходжу в Ньому, за що варто було б зрокувати на смерть; Отож, покараю Його і відпущу. 
<p>23 Але вони продовжували голосно кричати, вимагаючи, щоб Його розп‘яли; і крик їхній та першосвящеників домігся свого. 
<p>24 І Пилат ухвалив вчинити за проханням їхнім, 
<p>25 І відпустив їм ув‘язненого за підбурювання і вбивство в тюрму, котрого вони просили; а Ісуса віддав на їхню волю. 
<p>26 І коли повели Його, то схопили якогось Симона із Кирінеї, що повертався з поля, і поклали на нього хреста, щоб ніс за Ісусом. 
<p>27 І рушила за ним безліч народу і жінок, котрі плакали і ридали за Ним. 
<p>28 А Ісус обернувся до них і сказав: Доньки єрусалимські! Не плачте за Мною, але плачте за собою і за діток ваших! 
<p>29 Бо надходять дні, коли скажуть: Благословенна неплідна, і лоно, яке не родило, і перса, що не годували. 
<p>30 Тоді почнуть казати горам: Упадіть на нас! І пагорбам: Накрийте нас! 
<p>31 Бо коли подібне вчиняють зеленому дереві, то що буде сухому?
<p>32 І вели разом із Ним на смерть двох злочинців, 
<p>33 І коли прийшли на місце, що його називають Лобним, то розп‘яли Його там і злочинців, – одного праворуч, а другого – ліворуч. 
<p>34 А Ісус казав: Отче! Прости їм, бо не відають що, вчиняють. І ділили Його одежу, кидаючи жереба. 
<p>35 І стояв народ і споглядав. І насміхалися разом з ними старшини, кажучи: Інших рятував, то нехай урятує Себе Самого, якщо Він Христос, вибраний Божий. 
<p>36 Також і вояки збиткувалися над Ним; підходили й підносили Йому оцет (до уст). 
<p>37 І казали: Якщо Ти Цар юдейський, врятуй Себе Самого. 
<p>38 І був над Ним напис грецькою, латинською і єврейською мовами вчинений: Це – Цар юдеїв. 
<p>39 Один із повішених (на хресті) злочинців лихословив Його і казав: Якщо Ти – Христос, то врятуй Себе і нас. 
<p>40 А другий, навпаки, докоряв йому і казав: Чи ти не боїшся Бога, коли й сам під тим же звинуваченням? 
<p>41 Але ми засуджені справедливо, тому що належне за вчиненим дістали; а Він нічогісінько недоброго не вчинив. 
<p>42 І сказав до Ісуса: Згадай мене, Господе, коли прийдеш у Царство Своє! 
<p>43 І сказав йому Ісус: Істину повідую тобі, що нині будеш зі Мною в раю. 
<p>44 А було вже близько шостої години, і вчинилася пітьма по всій землі до дев‘ятої години. 
<p>45 І затьмарилося сонце, і завіса (в храмі) роздерлася посередині. 
<p>46 Ісус щосили гукнув, промовляючи: Батьку! В руки Твої віддаю духа Мого. І тільки-но сказав це, як о тій же хвилі віддав духа.
<p>47 А сотник, як побачив те, що вдіялося, прославив Бога і сказав: Справді Чоловік цей був Праведник. 
<p>48 І весь народ, що зійшовся на це видовище, побачив усе і, повертаючись, бив себе в груди. 
<p>49 А всі, що знали Його, і жінки, і діти, що йшли за Ним з Галілеї, стояли віддалік і дивилися на це. 
<p>50 Тоді один чоловік, на ймення Йосип, радник, людина добра і правдива, 
<p>51 Який не брав участі в раді, і в діяннях їхніх, з Ариматеї, міста юдейського, що також наджидав Царства Божого, 
<p>52 Прийшов до Пилата і випросив тіло Ісусове; 
<p>53 І зняв Його; обгорнув плащаницею і поклав Його в гробі, витесаному в скелі, де ще нікого не поклали. 
<p>54 То був день п‘ятниця, і наставала субота. 
<p>55 А жінки, що прийшли з Ісусом із Галілеї, оглянули гріб, а також те, як Його тіло покладене було; 
<p>56 А коли повернулися, то приготували пахощів і мира, а в суботу спочили за заповіддю. 
<h4>Луки 24 Ангели сповіщають жінкам про воскресіння Христа. 
<p>1 Першого ж дня неділі, рано вранці прийшли вони до гробу, несучи всі приготовлені пахощі, а разом із ними деякі інші; 
<p>2 Але побачили, що камінь відвалений од гробу. 
<p>3 А коли зайшли, то не виявили тіла Господа Ісуса. 
<p>4 І коли вони були вельми вражені тим, як наразі постали перед ними два мужі в осяйних шатах.
<p>5 І коли вони були в страхові і нахилили обличчя свої до землі, – сказали їм: Що це ви шукаєте живого поміж мертвими? 
<p>6 Його тут немає: Він воскрес; пригадайте, що Він казав вам, коли був ще в Галілеї, 
<p>7 Повідуючи, що Синові Людському належить бути виданому до рук грішників, і бути розп‘ятому, і третього дня воскреснути. 
<p>8 І пригадали вони слова Його. 
<p>9 І коли повернулися від гробу, то звістили все одинадцятьом і всій решті. 
<p>10 То були Магдалина Марія, і Іванна, і Марія, матір Якова, та інші з ними, котрі оповіли про це Апостолам. 
<p>11 І здалися їм слова їхні вигадкою, – і не повірили їм. 
<p>12 Але Петро підхопився й побіг до гробу, і коли нахилився, то побачив саму лише плащаницю, і рушив назад, вельми вражений тим, що сталося. 
<p>13 Того ж дня двоє з них простували до поселення, що було на відстані близько шістдесяти стадій від Єрусалиму і називалося Єммаус, 
<p>14 І розмовляли поміж собою про всі оці події. 
<p>15 І коли вони розмовляли і ділилися враженнями поміж собою, Сам Ісус наблизився і пішов поруч з ними; 
<p>16 Але очі їм неначе заслало, щоб вони не впізнали Його. 
<p>17 А Він сказав їм: Що це ви, йдучи, так обмірковуєте поміж собою, і чому ви сумні? 
<p>18 Один із них, на ім‘я Клеопа, сказав Йому у відповідь: Невже Ти – один з тих, що прийшли до Єрусалиму, не відаєш, що сталося в ньому цими днями? 
<p>19 І сказав їм: А що там? Вони сказали Йому, що було з Ісусом Назореєм, Котрий був Пророком, сильний в діяннях і в слові перед Богом і всім народом; 
<p>20 Як віддали Його першосвященики і старшини наші для осудження на смерть і розп‘яли Його.
<p>21 А ми сподівалися було, що Він є Той, Котрий має визволити Ізраїля; а проте, все це сталося третього дня передніше; 
<p>22 Аж тут деякі жінки з наших вразили нас: вони були вранці біля гробу 
<p>23 І не знайшли Тіла Його, а тоді прийшли й оповіли, що вони бачили явлених Ангелів, котрі запевняють, що Він живий. 
<p>24 І пішли деякі із наших до гробу, і побачили все так, як жінки оповідали; але Його не бачили. 
<p>25 Тоді Він сказав їм: О, безглузді і запеклі серцем, аби повірити всьому, про що сповіщали пророки! 
<p>26 Хіба ж не так належало Христові постраждати і увійти в славу Свою? 
<p>27 І, почавши від Мойсея, та від усіх пророків розтлумачив їм сказане про Нього у всьому Писанні. 
<p>28 І наблизилися вони до того поселення, в котре йшли, і Він дав їм зрозуміти, що хоче йти далі; 
<p>29 Але вони притримували Його, кажучи: Залишися з нами, тому що день уже схилився до вечора. І Він зайшов і залишився з ними. 
<p>30 І коли Він присів разом з ними, то взяв хліб, благословив, переламав і подав їм. 
<p>31 Тоді відкрилися їм очі, і вони впізнали Його; але Він став невидимим для них. 
<p>32 І вони сказали один одному: Чи не горіло нам серце наше, коли Він промовляв до нас по дорозі, і коли розтлумачував нам Писання?
<p>33 І вони підвелися о тій же хвилі, повернулися до Єрусалиму, і знайшли всіх одинадцятьох Апостолів і тих, що були з ними, 
<p>34 Котрі запевняли, що Господь справді воскрес і з‘явився був Симонові. 
<p>35 І вони розповідали про те, що сталося в дорозі, і як Він був упізнаний, коли вчинив переломлення хліба. 
<p>36 Коли вони оповідали про це, Сам Ісус постав серед них і сказав їм: Мир вам! 
<p>37 Вони знітилися і злякалися, гадаючи, що бачать духа; 
<p>38 Але Він сказав їм: Чому ніяковієте, і навіщо подібні думки постають у серці вашому? 
<p>39 Гляньте на Мої руки і на Мої ноги; Це Я Сам; торкніться до Мене і роздивіться; бо дух плоті і кісток не має, як бачите в Мене. 
<p>40 І, сказавши це, показав їм руки і ноги. 
<p>41 Коли ж вони від радощів ще не вірили і дивувалися, Він сказав: Чи є у вас тут якась їжа? 
<p>42 Вони подали Йому кусника смаженої риби і щільникового меду; 
<p>43 І, взявши, їв перед ними. 
<p>44 І сказав їм: Ось те, про що Я казав вам, коли був з вами, що належить справдитися всьому написаному про Мене в Законі Мойсеєвому і в пророків та в Псалмах. 
<p>45 Тоді відкрив їм розум, щоб вони розуміли Писання. 
<p>46 І сказав їм: Так написано: і так належало постраждати Христові і воскреснути з мертвих третього дня, 
<p>47 Щоб в ім‘я Його проповідувалося каяття на прощення гріхів у всіх народів, починаючи з Єрусалиму. 
<p>48 А ви цьому свідки; 
<p>49 І Я пошлю обітницю Батька Мого на вас; а ви залишайтеся в місті Єрусалимі, аж доки не одягнетеся Силою з висоти. 
<p>50 І вивів їх геть з міста до Віфанії, і піднісши руки Свої, благословив їх. 
<p>51 І коли благословляв їх, почав віддалятися од них, і підноситися на небо. 
<p>52 Вони вклонилися Йому і повернулися до Єрусалиму з великою радістю, 
<p>53 І перебували завжди в храмі, прославляючи і благословляючи Бога. Амінь. 
