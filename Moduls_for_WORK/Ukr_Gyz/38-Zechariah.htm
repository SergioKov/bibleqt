


<h4>Захарії 1 
<p>1 Восьмого місяця, другого року Дарія, було слово Господнє до Захарії, сина Берехії, сина Іддового, пророка; 
<p>2 Прогнівався Господь на батьків ваших великим гнівом, 
<p>3 І ти скажи їм: Так говорить Господь Саваот: Наверніться до Мене, говорить Господь Саваот, і Я обернуся до вас, говорить Господь Саваот. 
<p>4 Не будьте такими, як батьки ваші, до котрих зверталися попередні пророки, кажучи: Так говорить Господь Саваот: Ухиліться від шляхів ваших і від недобрих справ ваших; але вони не слухали і не зважали на Мене, говорить Господь. 
<p>5 Батьки ваші – де вони? А пророки – чи будуть вони вічно жити?
<p>6 Але слова Мої і ухвали Мої, котрі заповідав Я служникам Моїм пророкам, хіба не сягнули батьків ваших? І вони наверталися і казали: Як ухвалив Господь Саваот учинити з нами з огляду на шляхи наші і на справи наші, отак і вчинив з нами. 
<p>7 Двадцять четвертого дня одинадцятого місяця, – це місяць шеват, другого року Дарія, було слово Господнє до Захарії, сина Берехії, сина Іддового, пророка. 
<p>8 Бачив я вночі: Ось, муж на гнідому коні стоїть поміж миртами, котрі у заглибині, а позаду в нього коні гніді, рябі та білі. 
<p>9 І сказав я: Хто вони, володарю мій? І сказав мені Ангел, що розмовляв зі мною: Я покажу тобі, хто вони. 
<p>10 І відповідав муж, котрий стояв поміж миртами, і сказав: Це ті, котрих Господь послав обійти землю. 
<p>11 І вони відповідали Ангелові Господньому, що стояв поміж миртами, і сказали: Обійшли ми землю, і ось, уся земля заселена і спокійна. 
<p>12 І відповідав Ангел Господній і сказав: Господе Вседержителю! Доки Ти не змилосердишся над Єрусалимом і над містами юдейськими, на яких Ти гніваєшся ось уже сімдесят літ? 
<p>13 Тоді у відповідь Ангелові, що розмовляв зі мною, сказав Господь слова добрі, слова утішливі. 
<p>14 І сказав мені Ангел, що говорив зі мною: Проголоси і скажи: Так говорить Господь Саваот: Пробудилося в Мені співчуття до Єрусалиму і до Сіону – глибоке співчуття; 
<p>15 І великим обуренням обурююся на народи, що живуть у спокої, бо коли Я не вельми гнівався, вони посилили зло. 
<p>16 А тому так говорить Господь: Я звертаюся до Єрусалиму з милосердям; у ньому спорудиться дім Мій, говорить Господь Саваот і землемірна мотузка простягнеться через Єрусалим. 
<p>17 І ще проголоси і скажи: Так говорить Господь Саваот: Знову виповняться міста Мої добрами і втішить Господь Сіон, і знову вибере Єрусалим. 
<p>18 І звів я очі мої і побачив: Ось чотири роги. 
<p>19 І сказав я Ангелові, що розмовляв зі мною: Що це? І він відповідав мені: Це роги, котрі розкидали Юдею, Ізраїля та Єрусалим. 
<p>20 Потім показав мені Господь чотирьох робітників. 
<p>21 І сказав я: Що вони будуть чинити? Він сказав мені так: Оці роги розкидали Юдею аж так, що ніхто не може підвести голови своєї; а оці прийшли налякати їх, збити їх, збити роги народів, що підняли ріг свій супроти землі Юдиною, щоб розпорошити її.   
<h4>Захарії 2 
<p>1 І знову я здійняв очі мої і побачив: Ось муж, у котрого в руках – землемірна мотузка. 
<p>2 Я запитав: Куди ти йдеш? І він сказав мені: Вимірювати Єрусалим, аби побачити, яка ширина його і яка довжина його. 
<p>3 І ось Ангел, що говорив зі мною, виходить, а другий Ангел іде йому назустріч, 
<p>4 І сказав він цьому: Іди скоріше, скажи цьому юнакові: Єрусалим буде заселений поза мурами через силу-силенну людей і худоби в ньому. 
<p>5 І Я буду для нього, говорить Господь, вогненним муром довкруж нього і прославлюся серед нього. 
<p>6 Гей, гей! Утікайте з північного краю, говорить Господь, бо на чотири вітри небесні Я розпорошив вас, говорить Господь. 
<p>7 Рятуйся, Сіоне, що замешкав у доньки Вавилону. 
<p>8 Бо так говорить Господь Саваот, Котрий для слави послав мене до народів, що грабували вас; бо той, хто торкається до вас, торкається зіниці ока Його. 
<p>9 І ось, Я піднесу руку Мою на них, і вони стануть здобиччю служників своїх, і тоді спізнаєте, що Господь Саваот послав Мене. 
<p>10 Радій і веселися, доню Сіону! Бо ось, Я прийду і житиму посеред тебе, говорить Господь. 
<p>11 І прибіжать до Господа численні народи того дня і будуть Моїм народом; і Я оселюся посеред тебе, і спізнаєш, що Господь Саваот послав Мене до тебе. 
<p>12 Тоді Господь посяде Юдею, Свій спадок на святій землі, і знову вибере Єрусалим. 
<p>13 Нехай же мовчить всіляка плоть перед Господом! Бо Він підводиться од святого житла Свого. 
<h4>Захарії 3 
<p>1 І показав Він мені Ісуса – великого священика, який стояв перед Ангелом Господнім, і сатану, що стояв праворуч нього, щоби протидіяти йому. 
<p>2 І сказав Господь сатані: Господь нехай заборонить тобі, сатано, нехай заборонить тобі Господь, що вибрав Єрусалим! Чи не головешка він, вихоплена з вогню? 
<p>3 А одягнений був Ісус у заплямований одяг і стояв перед Ангелом, 
<p>4 Котрий відповідав і сказав тим, що стояли перед ним, так: Скиньте з нього заплямований одяг; а йому самому сказав: Дивись, Я скинув з тебе провину твою, і вдягаю в шати урочисті. 
<p>5 І сказав: Покладіть на голову його чистий кидар, – і поклали чистий кидар на голову його і одягнули його в шати; Ангел же Господній стояв. 
<p>6 І засвідчив Ангел Господній і сказав Ісусові: 
<p>7 Так говорить Господь Саваот: Якщо будеш ходити Моїми шляхами і якщо будеш на сторожі Моїй, то будеш судити дім Мій і наглядати за подвір'ями Моїми. Я дам тобі ходити поміж цими, що стоять тут. 
<p>8 Тож вислухай, Ісусе, великий священику, ти і побратими твої, які сидять перед тобою, мужі вельми відомі: Ось Я приводжу служника Мого, Паростка. 
<p>9 Бо ось той камінь, котрого Я кладу перед Ісусом; на цьому одному камені – семеро очей; ось, Я виріжу на ньому обрис його, говорить Господь Саваот, і зітру гріх землі цієї за один день. 
<p>10 Того дня, говорить Господь Саваот, будете один одного запрошувати під виноград і під смоковницю. 
<h4>Захарії 4 
<p>1 І повернувся той Ангел, котрий говорив зі мною, і пробудив мене, як пробуджують людину від сну її. 
<p>2 І сказав він мені: Що ти бачиш? І відповідав я: Бачу, ось світильник увесь із золота і горнятко для єлею над ним, і семеро лампад на ньому, і по семеро руручок поруч з лампадами, котрі угорі над ним. 
<p>3 І дві оливки на ньому, одна праворуч від горнятка, а друга з лівого боку його. 
<p>4 І відповідав я і сказав Ангелові, що розмовляв зі мною: Що це, володарю мій? 
<p>5 І Ангел, що розмовляв зі мною, відповідав і сказав: Ти не знаєш, що це? І сказав я: Не знаю, володарю мій. 
<p>6 Тоді відповідав він і сказав мені: Так! Це слово Господа до Зоровавеля, яке оповідає: Не військом і не силою, але Духом Моїм, говорить Господь Саваот. 
<p>7 Хто ти є, велика горо перед Зоровавелем? Ти рівнина, і винесе він наріжного каменя при голосних вигуках: Благодать, благодать на ньому! 
<p>8 І було до мене слово Господнє: 
<p>9 Руки Зоровавеля поклали підвалини Домові цьому; його руки й завершать його, і спізнаєш, що Господь Саваот послав Мене до вас. 
<p>10 Бо хто може вважати день цей не важливим, коли радісно дивляться на будівельний висок в руках Зоровавеля ті сім, – це очі Господа, котрі зором оглядають всеньку землю? 
<p>11 Тоді відповідав я і сказав йому: Що це за дві маслини і з правого боку світильника і з лівої сторони його? 
<p>12 Удруге почав я говорити і сказав йому: Що засвідчують дві гілочки оливки, котрі через дві золоті рурочки виливають із себе золото? 
<p>13 І сказав він мені: Ти не відаєш, що це? Я відповідав: Не знаю, володарю мій. 
<p>14 І сказав він: Це – двоє, помазані єлеєм, вони постануть перед Господом усієї землі 
<h4>Захарії 5 
<p>1 І знову підвів я очі мої і побачив: Ось летить сувій. 
<p>2 І сказав він до мене: Що бачиш ти? Я відповідав: Бачу сувій, що летить; довжина його двадцять ліктів, а ширина його – десять ліктів. 
<p>3 Він сказав мені: Це прокляття, що сходить на поверхню всієї землі, бо всілякий, хто краде, буде винищений, як написано на одному боці, і всілякий, що присягається брехливо, винищений буде, як написано на другому боці. 
<p>4 Я навів його, говорить Господь Саваот, і воно увійде в дім злодія і в дім того, що присягається Моїм йменням неправдиво, і буде в домі його, і винищить його, і дерева його, і каміння його. 
<p>5 І вийшов Ангел, що говорив зі мною, і сказав мені: Піднеси ще очі твої і подивися, що це виходить? 
<p>6 А коли я сказав: Що це? Він відповідав: Це виходить ефа, і сказав: Це – образ їхній по всій землі. 
<p>7 І ось, брила свинцю підвелася, і там сиділа одна жінка посеред ефи. 
<p>8 І сказав він: Це [жінка] – саме нечестя, і кинув її до середини ефи, а на отвір її кинув свинцеву брилу. 
<p>9 І підвів я очі мої, і побачив: Ось, з'явилися дві жінки, і вітер був у крилах їхніх, і крила у них, як в лелеки; і підняли вони ефу і понесли її між землею і небом. 
<p>10 І сказав я Ангелові, що говорив зі мною: Куди несуть вони цю ефу? 
<p>11 Тоді сказав він мені: Щоб спорудити для неї дім на землі Шін'ар, і коли буде все приготовлене, то вона постане там на своїх підвалинах. 
<h4>Захарії 6 
<p>1 І знову підвів я очі мої і бачу: Ось, чотири колісниці виходять з ущелини поміж двома горами; і гори ті [були] гори мідні. 
<p>2 У першій колісниці коні гніді, а в другій колісниці коні вороні; 
<p>3 У третій колісниці коні білі, а в четвертій колісниці коні рябі, міцні. 
<p>4 І почав я говорити, і я сказав Ангелові, що говорив зі мною: Що це, володарю мій? 
<p>5 І відповідав Ангел і сказав мені: Оце виходять чотири духи небесних, котрі стоять перед Господом усієї землі. 
<p>6 Вороні коні там виходять до країни північної, і білі йдуть за ними, а рябі йдуть до країни південної. 
<p>7 І сильні вийшли і прагнули йти, аби пройти землею, і він сказав: Рушайте, пройдіть землею і вони пройшли землею. 
<p>8 Тоді покликав він мене і сказав мені так: Дивися, ті, що вийшли в край північний, заспокоїли дух Мій на землі північній. 
<p>9 І було слово Господнє до мене: 
<p>10 Візьми у тих, що вернули з полону, в Хелдая, і від Товійї, і від Єдаї, і піди того самого дня, піди до дому Йошії, сина Цефанієвого, куди вони прийшли з Вавилону. 
<p>11 Візьми [у них] срібло і золото і виготуй вінці, і поклади на голову Ісуса, сина Єгосадакового, великого священика, 
<p>12 І скажи йому: Так говорить Господь Саваот: Ось муж – ймення Йому Паросток, Він виросте із свого коріння і витворить храм Господній. 
<p>13 Він утворить храм Господній і прийме славу, і сяде і буде володарювати на престолі своєму; буде й священиком на престолі своєму, і рада миру буде поміж тим і тим. 
<p>14 А вінці ті будуть Хелдаєві і Товійї, і Єдаї, і Хенові, синові Цефанії, на пам'ять у храмі Господньому. 
<p>15 І здалеку прийдуть і візьмуть участь в спорудженні храму Господнього, і ви спізнаєте, що Господь Саваот послав мене до вас, і це буде, якщо ви щиросердо будете дослухатися до голосу Господа Бога вашого. 
<h4>Захарії 7 
<p>1 Четвертого року царя Дарія було слово Господнє до Захарії, четвертого дня дев'ятого місяця, кіслева, 
<p>2 Коли Бет-Ел послав Сар'ецера і Реґем-Мелеха і супутників його помолитися перед Господом, 
<p>3 І запитати у священиків, котрі в домі Господа Саваота, і в пророків, кажучи: Чи плакати мені п'ятого місяця і поститися, як я чинив це уже багато літ
<p>4 І було до мене слово Господа Саваота: 
<p>5 Скажи всьому народові краю цього і священикам так: Коли ви постилися і плакали п'ятого і сьомого місяця, причому вже сімдесят літ, – чи для Мене ви постилися? Чи для Мене? 
<p>6 І коли ви їсте, і коли п'єте, чи не для себе ви їсте, чи не для себе ви п'єте? 
<p>7 Чи не ті ж слова виголошував Господь через попередніх пророків, ще коли Єрусалим був велелюдний і спокійний, і міста довкіл нього, південний бік і низина, були заселені? 
<p>8 І було слово Господнє до Захарії: 
<p>9 Так говорив тоді Господь Саваот: Звершіть суд справедливий і виявляйте милість і співчуття кожний до брата свого; 
<p>10 Вдови і сироти, зайшлого і вбогого не пригноблюйте і лихого один до одного не виношуйте в серці вашому.
<p>11 Та вони не хотіли слухати і відвернули своє рамено від Мене, а вуха свої вчинили тяжкими, щоб не слухати. 
<p>12 І серце своє закаменіли, щоб не чути закону і слів, котрі посилав Господь Духом Своїм через попередніх пророків; за це й спіткав їх великий гнів Господа Саваота.
<p>13 І сталося: Як Він кликав, а вони не дослухалися, так само й вони прикликали, але Я не дослухався, говорить Господь Саваот. 
<p>14 І розвіяв Я їх по всіх народах, котрих вони не знали, і земля ця спорожніла після них, так що ніхто не ходив по ній ні назад, ні вперед, і вони вчинили улюблену країну пустелею. 
<h4>Захарії 8 
<p>1 І було слово Господа Саваота: 
<p>2 Так говорить Господь Саваот: Виповнився Я ревністю за Сіон – великою ревністю, і з гнівом була Моя ревність за нього. 
<p>3 Так говорить Господь: Повернуся Я до Сіону і буду жити в Єрусалимі, і буде називатися Єрусалим містом істини, і гора Господа Саваота – горою святині. 
<p>4 Так говорить Господь Саваот: Знову старці і стариці будуть сидіти на вулицях Єрусалиму, кожне з ціпком у руці, від багатьох днів. 
<p>5 І вулиці міста цього виповняться юнаками і юнками, котрі бавитимуться на вулицях його. 
<p>6 Так говорить Господь Саваот: Якщо це в очах народу, що залишився, видасться дивним, за днів цих, то невже воно дивне і в Моїх очах? – говорить Господь Саваот. 
<p>7 Так говорить Господь Саваот: Ось, Я врятую народ Мій з країни сходу і з країни, де заходить сонце. 
<p>8 І приведу їх, і будуть вони мешкати в Єрусалимі, і будуть Моїм народом, і Я буду їхнім Богом, в істині і правді. 
<p>9 Так говорить Господь Саваот: Зміцніть руки ваші ви, що чуєте нині слова оці з уст пророків, що були на забудові дому Господа Саваота, для утворення храму. 
<p>10 Бо перед тими днями не було відплати для людини, ні відплати за працю тварин; ні тому, що відходив, ні тому, що приходив, не було спокою від ворога; і попускав Я всілякому чоловікові ворогувати супроти іншого. 
<p>11 А нині для останку цього народу Я не такий, як у передніші дні, говорить Господь Саваот. 
<p>12 Бо посів буде в мирі; виноградна лоза дасть свій плід, і земля віддасть витвори свої, і небеса будуть давати росу свою: і все це Я віддам у володіння останкові народу цього. 
<p>13 І станеться: Як ви, дім Юдин, і дім Ізраїля, були прокляттям у народів, так Я врятую вас, і ви будете благословенням; не бійтеся, нехай зміцніють руки ваші. 
<p>14 Бо так говорить Господь Бог Саваот: Як Я ухвалив покарати вас, коли батьки ваші гнівили Мене, говорить Господь Саваот, то й не відмінив, 
<p>15 І знову ухвалив за цих днів учинити добре Єрусалимові і домові Юдиному; не бійтеся! 
<p>16 Ось справи, котрі ви маєте чинити: Кажіть істину один одному, за істиною і миролюбно судіть біля воріт ваших. 
<p>17 Ніхто з вас нехай не мислить у серці своєму зла супроти ближнього свого, і ложної присяги не любіть; бо все це Я ненавиджу, говорить Господь. 
<p>18 І було до мене слово Господа Саваота: 
<p>19 Так говорить Господь Саваот: Піст четвертого місяця і піст п'ятого, і піст сьомого, і піст десятого учиниться для дому Юдиного радістю і веселощами урочистими; тільки любіть істину і мир. 
<p>20 Так говорить Господь Саваот: Ще будуть приходити народи і мешканці багатьох міст; 
<p>21 І підуть мешканці одного міста до мешканців іншого міста і скажуть: Ходімо молитися Господові і шукати Господа Саваота; [і кожне скаже:] Я також піду. 
<p>22 І будуть проходити багато племен і потужні народи, щоб знайти Господа Саваота в Єрусалимі і помолитися Господові. 
<p>23 Так говорить Господь Саваот: Станеться за тих днів, візьмуться десятеро чоловіків із усіх різномовних народів, візьмуться за полу юдея і будуть казати: Ми підемо з тобою, бо ми чули, що з вами – Бог. 
<h4>Захарії 9 
<p>1 Пророче слово Господа на землю Хадрах, і на Дамаску воно зупиниться; бо око Господа на всіх людей, а також на всі коліна Ізраїлеві, – 
<p>2 І на Гамат, що межує з ним, на Тир і Сидон, бо він вельми став мудрим. 
<p>3 І спорудив собі Тир фортецю, накопичив срібла, мов пороху, і золота, наче вуличної твані. 
<p>4 Ось Господь учинить його вбогим, і уразить силу його в морі, і сам він буде винищений вогнем. 
<p>5 І побачить це Ашкелон і жахнеться, і Газа, затремтить вельми, і Екрон також, бо осоромиться надія його; не стане царя в Газі, і Ашкелон буде безлюдним. 
<p>6 Чуже плем'я буде жити в Ашдоді, і Я винищу зарозумілість филистимлян. 
<p>7 І позбавлю крови уста його і мерзоти витягну з його зубів, і він дістанеться Богові нашому і буде, мов тисячник в Юдеї, і Екрон буде, як Євусей. 
<p>8 І стану Я табором біля дому Мого супроти війська, супроти перехожих, що рухаються вперед і назад, і не буде вже проходити гнобитель, бо нині Моїми очима Я буду споглядати на це. 
<p>9 Радій вельми, доню Сіону, веселися, доню Єрусалиму: це твій Цар іде до тебе, праведний і рятуючий, сумирний, що сидить на віслюкові; на молодому віслюкові, синові уярмленої. 
<p>10 Тоді винищу колісниці у Єфрема і коней в Єрусалимі, і поламаний буде бойовий лук; і Він сповістить мир народам, і володарювання Його буде від моря й до моря і від річки до рубежів землі. 
<p>11 А що до тебе, заради крови заповіту твого Я визволю в'язнів твоїх з рову, в котрому немає води. 
<p>12 Повертайтеся до фортеці, ви, бранці, що сподіваєтеся! Я сьогодні сповідаю, що поверну тобі удвічі. 
<p>13 Бо, як лук, Я натягну Собі Юду і наповню лук Єфремом, і висуну синів твоїх, Сіоне, супроти синів твоїх, Яване, і вчиню тебе мечем лицаря. 
<p>14 І з'явиться над ними Господь, і, як блискавка, вилетить стріла Його, і загремить Господь Бог рогом і рухатися буде в бурях полудневих. 
<p>15 Господь Саваот буде захищати їх, і вони будуть винищувати і зневажатимуть каміння для праці, і будуть пити і гомоніти, неначе від вина, і виповняться, мов жертовні чаші, як наріжжя жертовника. 
<p>16 І врятує їх Господь Бог їхній того дня, мов овець, народ Свій; бо, неначе каміння у вінці, вони засяють на землі Його.
<p>17 О, яка велика благодать його і яка краса Його! Хліб одухотворить язика юнаків, і вино у юнок. 
<h4>Захарії 10 
<p>1 Просіть у Господа дощу в часи доброзичливі; Господь зблисне блискавицею, і дасть вам щедрий дощ, кожному злак на полі. 
<p>2 Бо терафіми говорили пусте, і віщуни бачили лжу і виповідають сни облудні; вони втішають марнотою; тому вони блукають, наче вівці, бідують, бо немає пастиря. 
<p>3 На пастирів спалахнув гнів Мій, і козлів Я покараю; бо навідає Господь Саваот череду Свою, дім Юдин, і поставить їх, мов гарного коня Свого на битву. 
<p>4 Із нього буде наріжний камінь, із нього – цвях, із нього – лук для битви, із нього вийдуть всі старшини народу. 
<p>5 І вони будуть, мов герої, що топчуть [ворогів] на війні, як твань на вулиці, і воюватимуть, тому що Господь з ними, і посоромлять вершників на конях. 
<p>6 І зміцню дім Юдин і врятую дім Йосипів, і поверну їх, тому що Я змилосердився над ними, і вони будуть такими, наче Я не покидав їх; бо Я – Господь Бог їхній і почую їх. 
<p>7 Немов герой буде Єфрем; звеселиться серце їхнє, як од вина; і побачать те сини їхні і зрадіють; у захопленні будуть серця їхні в Господі. 
<p>8 Я дам їм ознаку і зберу їх, тому що Я визволив їх; вони будуть такими ж численними, як перше. 
<p>9 І розселю їх поміж народами, і в віддалених країнах вони будуть згадувати про Мене і будуть жити з дітьми своїми, і повернуться. 
<p>10 І поверну їх з єгипетського краю, а також з Асирії зберу їх, і приведу на землю Ґілеадську і на Ливан, і не вистачатиме [місцини] для них. 
<p>11 І пройде лихоліття морем, і вразить хвилі морські, і повисихають всі глибини Ріки, і упокориться пиха Ашшура, і берло відбереться в Єгипту. 
<p>12 Зміцню їх у Господі, і вони будуть ходити в ім'я Його, говорить Господь. 
<h4>Захарії 11 
<p>1 Відчиняй, Ливане, брами твої, і нехай поглине вогонь кедри твої. 
<p>2 Ридай, кипарисе; бо упав кедр, бо й звеличені спустошені; ридайте, дуби башанські, бо повалений непролазний ліс. 
<p>3 Чутно голос ридання пастухів, тому що спустошена вільготність їхня, чутно рик молодих левів, тому що спустошена краса Йордану. 
<p>4 Так говорить Господь Бог мій: Паси овець, зрокованих на заклання, 
<p>5 Котрих купці їхні убивають безкарно, а продавці їхні говорять: Благословенний Господь: я розбагатів! І пастухи не мають жалю до них. 
<p>6 Бо Я не буду вже милувати мешканців цієї землі, говорить Господь; і ось, Я віддам людей, кожного в руки ближнього його і в руки царя його, і вони будуть уражати землю, і Я не визволю від рук їхніх. 
<p>7 І буду пасти овець, зрокованих на заклання, овець воістину вбогих. І візьму Собі два берла, і назву одного Добра Воля, а другого – Пов'язь, і ними буду пасти овець. 
<p>8 І знищу трьох із пастирів за один місяць; і відвернеться душа Моя від них, як і їхня душа відвертається од Мене. 
<p>9 Тоді скажу: Не буду пасти вас; те, що помирає, нехай умирає, і та, що гине, нехай загине, і ті, що залишаються, нехай пожирають плоть одна одної. 
<p>10 І візьму берло Моє – Добру Волю, і переламаю його, щоб знищити заповіта, котрого ухвалив Я з усіма народами. 
<p>11 І воно знищене буде того дня, і тоді спізнають убогі з овець, що наджидають Мене, що це – слово Господнє. 
<p>12 І скажу їм: Якщо бажано вам, то віддайте Мені заплату Мою; а якщо ні, – не давайте; і вони відважать заплату Мені тридцять срібняків. 
<p>13 І сказав мені Господь: Кинь їх до церковних сховищ, – висока ціна, котру склали вони за Мене! І взяв Я тридцять срібняків і кинув їх у дім Господній для гончара. 
<p>14 І переламав Я друге берло Моє – Пов'язь, щоб розірвати братерство між Юдою та Ізраїлем. 
<p>15 І Господь сказав мені: Іще візьми собі знаряддя в одного з недолугих пастухів. 
<p>16 Бо ось, Я настановлю на цій землі пастуха, котрий про тих, що гинуть, не піклується, а загублених не буде шукати і хворих не буде лікувати, здорових не буде годувати, а м'ясо гладких буде їсти і копита їм відірве.
<p>17 Горе невдатному пастухові, що залишає череду! Меч на руку його і на праве око його! Рука його цілком висохне; і праве око його цілком потьмяніє. 
<h4>Захарії 12 
<p>1 Пророче слово Господа про Ізраїль. – Господь, Котрий розпростер небо і заснував землю та утворив дух людині всередині її, говорить: 
<p>2 Ось, Я вчиню Єрусалим чашою спотикання для всіх довколишніх народів, а також для Юди під час облоги Єрусалиму. 
<p>3 І станеться того дня, вчиню Єрусалим важким каменем для всіх племен; усі, котрі будуть піднімати його, надсадяться, і всі народи землі зберуться супроти нього. 
<p>4 Того дня, говорить Господь, Я уражу всілякого коня божевіллям і вершника його безумом, а на дім Юдин розплющу очі Мої; і всілякого коня у народів навідаю сліпотою. 
<p>5 І скажуть князі Юдині в серцях своїх: Сила Моя – мешканці Єрусалиму в Господі Саваоті, Богові їхньому. 
<p>6 Того дня Я вчиню князів Юдиних – мов пательню на палаючих дровах і немов палахкий світильник серед снопів, і вони винищать усі довколишні народи праворуч і ліворуч, і знову заселений буде Єрусалим на своїй місцині, в Єрусалимі. 
<p>7 І врятує Господь спочатку шатра Юдині, щоб велич дому Давидового і велич мешканців Єрусалиму не підносилась над Юдою. 
<p>8 Того дня захищати буде Господь мешканців Єрусалиму, і найслабкіший поміж ними того дня буде, як Давид, а дім Давидів буде, як Бог, як Ангел Господній перед ними. 
<p>9 І станеться того дня, Я винищу всі народи, що чинитимуть напад на Єрусалим. 
<p>10 А на дім Давидів і на мешканців Єрусалиму зіллю Духа доброти і замилування, і вони подивляться на Нього, Котрого пронизали, і будуть ридати за Ним , як ридають за єдиновродженим сином, і тужити, як тужать за первістком. 
<p>11 Того дня здійметься великий плач в Єрусалимі, як голосіння Гададріммона в Меґіддонський долині. 
<p>12 І буде ридати земля, кожне плем'я окремо: плем'я дому Давидового окремо, і дружини їхні окремо; плем'я дому Натанового окремо, і дружини їхні окремо; 
<p>13 Плем'я дому Левія окремо, і дружини їхні окремо; плем'я Симеонове окремо, і дружини їхні окремо. 
<p>14 Уся решта племен – кожне плем'я окремо, і дружини їхні – окремо. 
<h4>Захарії 13 
<p>1 Того дня відкриється джерело домові Давидовому і мешканцям Єрусалиму для обмивання гріха і нечистоти. 
<p>2 І станеться того дня, говорить Господь Саваот, Я винищу імена ідолів з цієї землі, і вони не будуть уже згадуватися, так само, як лжепророків, і нечистого духа також заберу від землі. 
<p>3 Тоді, якщо хтось буде провіщати, то батько його і матір його, що породили його, скажуть йому: Тобі не можна жити, тому що ти неправду виповідаєш в ім'я Господнє; і уразять його батько його і матір його, що породили його, коли він буде провіщати. 
<p>4 І станеться того дня, осоромляться такі провісники, кожний видінням своїм, коли будуть провіщати, і не будуть одягати на себе волосяниці, щоб обдурювати.
<p>5 І кожний скаже: Я не пророк, я землероб, тому, що учинено мене рабом ще за дитинства мого. 
<p>6 Йому скажуть: А чому на руках у тебе рани? І він повідає: Тому що мене били в домі люблячих мене. 
<p>7 О, мечу! Підіймися на пастиря Мого і на ближнього Мого, говорить Господь Саваот: Удар пастиря, і розпорошаться вівці! Я оберну руку Мою на малих. 
<p>8 І станеться на всій землі, говорить Господь: Дві частини на ній будуть винищені, вимруть, а третя залишиться на ній. 
<p>9 І введу цю частину у вогонь, і розтоплю їх, як розтоплюють срібло, і очищу їх, як очищають золото; вони будуть прикликати ймення Моє, і Я почую їх і скажу: Це Мій народ, і вони скажуть: Господь – Бог мій! 
<h4>Захарії 14 
<p>1 Ось надходить день Господній, і поділять награбоване у тебе посеред тебе. 
<p>2 І зберу всі народи на війну супроти Єрусалиму, і здобуте буде місто, і пограбовані будуть будинки, і збесчещені будуть дружини, і половина міста піде в полон; але решта народу не буде винищена з міста. 
<p>3 Тоді виступить Господь і стане на прю супроти цих народів, як постав у день битви. 
<p>4 І стануть ноги Його того дня на горі Олив, котра перед Єрусалимом зі сходу; і роздвоїться гора Олив від сходу на захід вельми значною долиною, і половина гори відійде на північ, а половина – на південь. 
<p>5 І ви побіжите в долину гір Моїх; бо долина гір буде простягатися до Ацалу; і ви побіжите, як утікали від землетрусу за днів Уззійї, царя юдейського, і прийде Господь Бог мій і всі святі з Ним. 
<p>6 І станеться того дня: Не буде світла, світила подаленіють. 
<p>7 День цей буде єдиний, буде відомий тільки Господові: ні день, ні та ж ніч; лише вечірнього часу з'явиться світло. 
<p>8 І станеться того дня, живі води потечуть з Єрусалиму, половина їх до моря східного і половина їх до моря західного: влітку і взимі так буде. 
<p>9 І Господь буде Царем над усією землею; того дня буде Господь один, і ймення Його – єдине. 
<p>10 Уся ця земля буде, мов рівнина, від Геви до Ріммону, на південь від Єрусалиму, котрий високо буде стояти на своїй місцині і заселиться від брами Веніяминової до місця Першої брами, до Наріжної брами, і від вежі Хананеїла аж до царських чавилень. 
<p>11 І будуть жити в ньому, і прокляття не буде, але стоятиме Єрусалим у безпеці. 
<p>12 І ось, яка буде поразка, котрої завдасть Господь всім народам, які воювали супроти Єрусалиму: у кожного висохне тіло його, коли він ще стоїть на своїх ногах, і очі у нього вичахнуть у своїх ямках, і язик його висхне в роті у нього. 
<p>13 І станеться того дня: Відбудеться поміж ними велике замішання від Господа, аж так, що схопить один руку другого, і здійметься рука його на руку ближнього його. 
<p>14 Але й сам Юда буде воювати супроти Єрусалиму, і зібране буде багатство усіх довколишніх народів: золото, срібло і одежа у великій кількості. 
<p>15 Буде така сама поразка і коней, і лошаків, і верблюдів, і віслюків, і всілякої худоби, котра буде у стійбищах їхніх. 
<p>16 Затим уся решта із усіх народів, що приходили супроти Єрусалиму, буде приходити щороку для поклоніння Цареві, Господові Саваотові, і для святкування празника куренів.
<p>17 І станеться: Коли якесь із племен земних не піде до Єрусалиму на поклоніння Цареві, Господові Саваотові, то не буде дощу в них. 
<p>18 І якщо плем'я єгипетське не підніметься в дорогу і не прийде, то в нього не буде [дощу], і спіткає його поразка, якої завдасть Господь народам, котрі не приходитимуть на святкування празника куренів. 
<p>19 Ось, що станеться за гріх Єгипту і за гріх усіх народів, котрі не прийдуть святкувати свято куренів! 
<p>20 Того часу навіть на кінських оздобах буде [накреслено] : Святиня Господові, і казани в домі Господньому будуть, немов жертовні чаші перед жертовником. 
<p>21 І всі казани в Єрусалимі і в Юдеї будуть святинею Господа Саваота, і будуть приходити всі, що приноситимуть пожертву, і братимуть їх і будуть варити в них; і вже не буде жодного ханаанея в домі Господа Саваота того дня. 
