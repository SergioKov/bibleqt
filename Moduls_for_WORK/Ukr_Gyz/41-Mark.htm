<h4>Марка 1 Служіння Івана Хрестителя; Його свідчення про Ісуса (Мт.3:1-11; Лук.3:1-16; Ів.1:6-8; 19-28) 
<p>1 Початок Євангелії Ісуса Христа, Сина Божого, 
<p>2 Як написано у пророків: Ось, Я посилаю Ангела Мого перед лицем Твоїм, котрий приготує шлях Твій перед Тобою. 
<p>3 Голос волаючого в пустелі: Приготуйте шлях Господові, рівняйте стежки Йому. 
<p>4 З‘явився Іван, хрестячи в пустелі і проповідуючи хрещення каяття для прощення гріхів. 
<p>5 І приходила до нього вся країна Юдейська і єрусалимляни, і хрестилися від нього всі в річці Йордан, сповідуючи свої гріхи. 
<p>6 А носив Іван одежу з верблюдячого волосу і шкуратяний пояс на крижах своїх, і їв сарану та дикий мед. 
<p>7 І проповідував, кажучи: Йде за мною Сильніший від мене, у Котрого я негідний, нахилившися, розв‘язати ремінця на Його взутті;
<p>8 Я хрестив вас водою, а Він буде хрестити вас Духом Святим. 
<p>9 І сталося за тих днів, прийшов Ісус із Назарету Галілейського і хрестився від Івана в Йордані. 
<p>10 І коли виходив з води, тієї ж миті побачив [Іван], що небо розхилилося, і Духа, мов голуба, що сходив на Нього. 
<p>11 І голос прилинув із небес: Ти Син Мій улюблений, в Котрому Моя добра воля.
<p>12 І зараз же потому Дух повів Його в пустелю. 
<p>13 І був Він там, у пустелі, сорок днів, спокушуваний сатаною, і був із звіротою; і Ангели служили Йому. 
<p>14 Потому, як Івана спровадили в тюрму, прийшов Ісус до Галілеї, проповідуючи Євангелію Царства Божого. 
<p>15 І казав, що виповнився час і наблизилося Царство Боже: Покайтеся і віруйте в Євангелію. 
<p>16 А коли проходив поблизу моря Галілейського, побачив Симона та Андрія, брата його, що закидали сіті в море, бо вони були рибалками. 
<p>17 І сказав їм Ісус: Ідіть за Мною, і Я вчиню, що ви будете ловцями людей. 
<p>18 І тієї ж хвилі вони покинули сіті свої й пішли слідом за Ним. 
<p>19 А як пройшов звідти недалеко, Він побачив Якова Зеведеєвого та Івана, брата його, що також у човні лагодили сіті, 
<p>20 І відразу покликав їх. І вони залишили батька свого Зеведея у човні з найманцями, пішли слідом за Ним. 
<p>21 І прийшли до Капернауму; і невдовзі в суботу зайшов Він до синагоги і навчав. 
<p>22 І дивувалися з Його науки, бо Він навчав їх, як Той, що має владу, а не так, як оті книжники. 
<p>23 А в синагозі їхній був чоловік, [що мав] нечистого духа, і він закричав: 
<p>24 Залиши нас самих! Що Тобі до нас, Ісусе Назарянине? Ти прийшов погубити нас! Знаю Тебе, хто Ти, Святий Божий. 
<p>25 Але Ісус заборонив йому, кажучи: Замовкни і вийди з нього. 
<p>26 Тоді дух нечистий труснув ним, закричав дужим голосом і вийшов з нього. 
<p>27 І всі жахнулися і почали один одного запитувати: Що це? Що це за вчення нове, що Він духам нечистим наказує владно, і вони підкоряються Йому? 
<p>28 І невдовзі розійшлася про Нього чутка по всіх околицях у Галілеї. 
<p>29 А коли незабаром вийшли із синагоги, то прийшли в дім Симона та Андрія, з Яковом та Іваном. 
<p>30 А теща Симонова лежала в гарячці; то йому відразу сказали про неї. 
<p>31 Він підійшов і підняв її, узяв її за руку; і гарячка тієї ж хвилі залишила її, і вона почала прислуговувати їм. 
<p>32 А як настав вечір, коли заходило сонце, приносили до Нього всіх недужих і біснуватих. 
<p>33 І все місто зібралося біля дверей. 
<p>34 І Він уздоровив багатьох, що страждали різними хворощами; повиганяв багатьох бісів і не дозволяв бісам говорити, що вони знають, що Він – Христос. 
<p>35 А вранці, коли підвівся вельми раненько, вийшов і попростував у пустельну місцину, і там молився.
<p>36 А Симон і ті, що були з Ним, пішли за Ним; 
<p>37 А коли знайшли Його, сказали Йому: Усі шукають Тебе. 
<p>38 Він сказав їм: Ходімо у найближчі поселення й міста, щоб Мені й там проповідувати, бо Я для цього прийшов. 
<p>39 І Він проповідував у синагогах їхніх по всій Галілеї і виганяв бісів. 
<p>40 Прийшов до Нього прокажений і, благаючи Його і падаючи перед Ним на коліна, сказав Йому: Якщо хочеш, можеш мене очистити. 
<p>41 Ісус змилосердився над ним, простягнув руку, торкнувся до нього і сказав йому: Хочу, очистись. 
<p>42 По цих словах проказа миттю зійшла з нього, і він став чистим. 
<p>43 Ісус глянув на нього суворо, і відразу відпустив його, 
<p>44 Сказавши йому: Гляди, нікому нічого не кажи; але піди, покажися священикові і принеси за очищення твоє, що звелів Мойсей, на свідчення їм. 
<p>45 А він вийшов і почав проголошувати і розповідати про подію, аж так, що [Ісус] уже не міг відкрито зайти до міста, але був поза ним, у місцинах пустельних. І приходили до Нього звідусіль. 
<h4>Марка 2 Уздоровлення недужого (Мт.9:1-8; Лук.5:18-26) 
<p>1 За [кілька] днів Він знову прийшов до Капернауму; і чутка пішла, що Він у домі. 
<p>2 Відразу зібрався натовп, аж біля дверей не стало місця; і Він повідав їм слово. 
<p>3 І прийшли до Нього з недужим, котрого несли четверо; 
<p>4 І, не маючи можливости наблизитися до Нього через велелюддя, розібрали стелю [дому], де Він був і, прокопавши її, опустили постіль, на котрій лежав розслаблений. 
<p>5 Ісус побачив їхню віру і сказав недужому: Сину! Прощаються тобі гріхи твої. 
<p>6 Тут сиділи деякі із книжників і міркували в серцях своїх: 
<p>7 Чого це Він так зневажає Бога? Хто може прощати гріхи, окрім одного Бога? 
<p>8 Ісус відразу пізнав духом Своїм, що вони отак міркують у собі, і сказав їм: Навіщо так мислите в серцях ваших? 
<p>9 Що легше? Чи сказати недужому: “Прощаються тобі гріхи”? Чи сказати: “Підведися, візьми свою постіль і ходи”? 
<p>10 Але, щоб ви знали, що Син Людський має владу на землі прощати гріхи, – каже недужому: 
<p>11 Тобі кажу: Підведися, візьми постіль свою і йди у дім твій. 
<p>12 Він відразу підвівся, узяв постіль і вийшов перед усіма, і всі дивувалися і прославляли Бога, кажучи: Ніколи нічого подібного ми не бачили! 
<p>13 І знову [Ісус] вийшов до моря; і увесь народ пішов до Нього, і Він навчав їх. 
<p>14 А коли проходив, то побачив Він Левія Алфеєвого, що сидів на митниці, і сказав йому: Іди за Мною. І [він] підвівся й пішов слідом за Ним. 
<p>15 І коли Ісус приліг у домі його, прилягли з Ним і учні Його, і багато митників і грішників; бо їх було багато і вони йшли слідом за Ним. 
<p>16 Книжники і фарисеї, побачивши, що Він їсть із митниками і грішниками, казали учням Його: А це ж чому Він їсть і п‘є з митниками та грішниками? 
<p>17 Зачувши [те], Ісус сказав їм: Не здорові потребують лікаря, але недужі; Я прийшов покликати не праведників, але грішників до каяття. 
<p>18 Учні Іванові і фарисейські постилися. Прийшли до Нього і кажуть: Чому учні Іванові і фарисейські постяться, а Твої учні не постяться? 
<p>19 І сказав їм Ісус: Чи можуть поститися сини світлиці шлюбної, коли з ними наречений? Доки з ними наречений, не можуть поститися; 
<p>20 Але надійдуть дні, коли відбереться в них наречений, і тоді будуть поститися за тих днів. 
<p>21 Ніхто до старої одежі не пришиває латки з нової тканини; інакше нова латка збіжиться на старій одежі і діра стане ще більшою. 
<p>22 Ніхто не вливає вина молодого в старі бурдюки: інакше молоде вино порве бурдюки, і вино витече, і бурдюки пропадуть; але вино молоде слід вливати у нові бурдюки. 
<p>23 І трапилося Йому в суботу проходити засіяними [ланами], і учні Його, йдучи дорогою, почали зривати колоски. 
<p>24 І фарисеї сказали Йому: Дивися, до чого вони вдаються в суботу, хоч цього не можна [робити] ? 
<p>25 Він сказав їм: Невже ви ніколи не читали, що вчинив Давид, коли мав потребу і був голодний сам і ті, що були з ним? 
<p>26 Коли увійшов він до Божого дому за першосвященика Авіятара і їв хліби приношення, котрих не можна було їсти, окрім священиків, і дав також тим, що були з ним? 
<p>27 І сказав їм: Субота для людини, а не людина для суботи; 
<p>28 А тому Син Людський є Господь і суботи. 
<h4>Марка 3 Ісус у суботу уздоровлює висхлу руку. 
<p>1 І прийшов знову в синагогу; там був чоловік, що був сухорукий, 
<p>2 І спостерігали за Ним, чи не уздоровить в суботу, щоб Його звинуватити. 
<p>3 А Він сказав сухорукому чоловікові: Стань посередині. 
<p>4 А їм сказав: Чи треба в суботу чинити добро або ж зло чинити? Душу врятувати чи погубити? Але вони мовчали. 
<p>5 І, гнівно глянувши на них, зажурений, що їхні серця ожорсточилися, сказав тому чоловікові: Простягни руку твою. Він простягнув, і рука його стала здоровою, як друга. 
<p>6 А фарисеї вийшли наразі і квапливо почали радитися разом із іродіянами супроти Нього (Ісуса), як погубити Його. 
<p>7 Але Ісус із учнями Своїми рушив до моря, і за Ним слідом пішов великий натовп народу з Галілеї та Юдеї, 
<p>8 З Єрусалиму, з Ідумеї, і з-за Йордану. А також поселяни, [що мешкали] на околицях Тиру і Сидону, як почули, що Він звершував, йшли до Нього у величезній кількості. 
<p>9 І сказав учням Своїм, щоб готовий був для Нього човен з причини велелюдности, аби не вчинили тісняви біля Нього. 
<p>10 Тому що багатьох Він уздоровив, і то так, що багато з них, котрі мали виразки (на тілі) кинулися до Нього, щоб торкнутися Його. 
<p>11 І духи нечисті, коли бачили Його, падали перед Ним і кричали: Ти – Син Божий! 
<p>12 Але Він суворо забороняв їм, щоб вони не виявляли Його. 
<p>13 Відтак вийшов на гору і покликав до Себе, кого сам бажав; і прийшли до Нього. 
<p>14 І визначив [із них] дванадцятьох, аби з Ним були, і щоби посилати їх на проповідь. 
<p>15 І щоб вони мали владу уздоровлювати від недуг і виганяти бісів. 
<p>16 [Настановив] Симона, якому дав ім‘я Петро; 
<p>17 Якова Зеведеєвого та Івана, брата Якова, і дав їм ймення Воанергес, цебто “Сини грому”, 
<p>18 Андрія, Пилипа, Варфоломія і Матвія, Хому і Якова Алфеєвого, Тадея і Симона Кананіта, 
<p>19 Та Юду Іскаріотського, котрий зрадив Його. 
<p>20 І прийшли в дім; і знову зійшовся народ аж так, що вони й хліба не могли з‘їсти. 
<p>21 Коли почули про це ближні Його, то пішли, щоб забрати Його, бо казали, що Він нестямний. 
<p>22 А книжники, що прийшли з Єрусалиму, казали, що Він має [в Собі] Вельзевула, і виганяє демонів силою бісівського князя. 
<p>23 І прикликав їх і говорив їм притчами: Як може сатана виганяти сатану? 
<p>24 Якщо царство розділиться саме в собі, не може встояти таке царство; 
<p>25 І якщо дім розділиться сам у собі, не зможе устояти той дім; 
<p>26 І якщо сатана повстав супроти себе самого і розділився, не може встояти, але прийшов кінець йому; 
<p>27 Ніхто-бо не може вдертися в дім дужого і пограбувати майно його, якщо передніше не зв‘яже дужого, – й аж тоді пограбує господ у його.
<p>28 Істину кажу вам: Простяться синам людським усі гріхи і зневага, якою б вони не зневажали; 
<p>29 Але хто буде зневажати Духа Святого, тому не буде прощення повіки, але належить він вічному осудженню. 
<p>30 [Це сказав Він], тому що казали вони: У Ньому нечистий дух. 
<p>31 І прийшли Матір і брати Його, і, стоячи [поза] домом, послали до Нього покликати Його. 
<p>32 А біля Нього сидів народ. І сказали Йому: Ось, Мати Твоя і брати Твої, і сестри Твої, [поза] домом, кличуть Тебе. 
<p>33 І відповідав їм: Хто матір Моя і брати Мої? 
<p>34 І оглянувши тих, що сиділи довкола Нього, сказав: Ось мати Моя і брати Мої; 
<p>35 Бо хто буде виконувати волю Божу, той Мені брат, і сестра, і матір. 
<h4>Марка 4 Притча про Царство Боже. Про сівача (Мт.13:1-17; Лук.8:4-10). 
<p>1 І знову почав навчати біля моря; і зібралося до Нього безліч народу, аж так, що мусив зайти в човен і сидів на воді, а увесь народ був на березі біля моря. 
<p>2 І навчав їх притчами багато і в навчанні Своєму казав їм: 
<p>3 Слухайте: Ось, вийшов сівач сіяти; 
<p>4 І коли сіяв, сталося, що одне (зерно) упало при дорозі, і налетіли птахи і видзьобали його; 
<p>5 А інше впало на кам‘янисту [місцину], де замало йому грунту, і невдовзі зійшло, тому що грунт був не глибокий; 
<p>6 А коли зійшло сонце, зав‘яло, тому що не мало коріння, й засохло; 
<p>7 А деяке впало в терня, і терня виросло й заглушило [насіння], і воно не дало плоду; 
<p>8 А ще інше впало на добру землю і дало плід, котрий зійшов і виріс, і принесло: те у тридцять, те у шістдесят, а те й у сто разів більше. 
<p>9 І сказав їм: Хто має вуха слухати, нехай чує! 
<p>10 А коли залишився без народу, ті, що були близько біля Нього разом з дванадцятьма учнями, запитали Його про притчу. 
<p>11 І сказав їм: Вам дано знати таємниці Царства Божого, а тим зовнішнім все подається в притчах. 
<p>12 Тож вони своїми очима можуть дивитися і не бачити, і своїми вухами можуть слухати, і не розуміють, нехай же не навернуться, щоби прощені були їм гріхи їхні. 
<p>13 І сказав їм: Не розумієте цієї притчі? А як же вам зрозуміти всі притчі? 
<p>14 Сівач слово сіє. 
<p>15 [Посіяне] при дорозі означає тих, в котрих сіється слово, але [до котрих], коли почують, тієї ж хвилі приходить сатана і викрадає слово, посіяне в серцях їхніх. 
<p>16 У такий спосіб посіяне на кам‘янистій [місцині] також означає тих, котрі, коли почують слово, тієї ж миті з радістю приймають його. 
<p>17 Але не мають у собі коріння і непостійні; потім, коли прийде скорбота чи гоніння за слово, відразу спокусяться. 
<p>18 Посіяне в тернях означає тих, що чують слово, 
<p>19 Але в котрих клопоти віку цього, омана багатства та інші пожадання, входячи в них, глушать слово і воно буває без плоду. 
<p>20 А посіяне в добрий грунт означає тих, котрі слухають слово, і приймають, і приносять плід, один у тридцять, інший в шістдесят, а ще інший – у сто разів більше. 
<p>21 І сказав їм: Чи для того приносять свічку, аби поставити її під посудину чи під ліжко? Чи не для того, аби поставити її на свічнику? 
<p>22 Немає нічого утаємниченого, що не стане явним; і нічого не буває потаємного, що не вийде назовні. 
<p>23 Якщо хтось має вуха слухати, нехай чує! 
<p>24 І сказав їм: Завважуйте, що чуєте: Якою мірою міряєте, такою відміряно буде вам, і додасться вам, що слухаєте. 
<p>25 Бо хто має, тому додасться, а хто не має, у того відбереться те, що має. 
<p>26 І сказав: Царство Боже схоже на те, як чоловік насіння в землю кидає, 
<p>27 І спить, і підводиться вночі і вдень, і, як насіння сходить і росте, не відає він; 
<p>28 Бо земля сама собою приносить вруно, потім колосся, а відтак повне зерно на колосі; 
<p>29 А коли дозріє плід, негайно посилає серп, тому що настали жнива. 
<p>30 І сказав: До чого уподібнимо Царство Боже? Чи якою притчею зобразимо його? 
<p>31 Воно – як зерно гірчичне, котре, як сіється в землю, найменше з усього насіння землі; 
<p>32 А коли, посіяне, сходить і стає найбільшим з-поміж усіх злаків, і пускає великі гілки аж так, що в затінку його можуть ховатися птахи небесні. 
<p>33 І такими багатьма притчами проповідував їм слово, скільки вони могли чути; 
<p>34 Без притчі не навчав їх, а учням Своїм наодинці з ними пояснював усе. 
<p>35 Увечері того дня сказав їм: Перепливемо на той бік (озера). 
<p>36 І вони відпустили народ, взяли Його (Ісуса) з собою, як був Він у човні, з Ним були також інші човни. 
<p>37 І зчинилася велика буря; хвилі били в човен аж так, що він уже виповнювався [водою]. 
<p>38 А Він спав на кормі на підвищенні. Його розбудили й сказали Йому: Учителю! Невже Тобі байдуже, що ми гинемо? 
<p>39 І, підвівшися, Він заборонив вітрові і сказав морю: Вгамуйся, затихни! І вітер затих, і вчинилася глибока тиша. 
<p>40 І сказав їм: Чому ви такі боязкі? Чи у вас віри немає? 
<p>41 І виповнилися страхом великим, і гомоніли поміж собою: Хто ж це Такий, що й вітер, і море підкоряються Йому? 
<h4>Марка 5 Уздоровлення біснуватого в Гадарі. 
<p>1 І припливли на другий берег моря, в країну Гадаринську. 
<p>2 І коли вийшов Він із човна, то наразі стрів Його чоловік, що вискочив з гробів – [він мав у собі] нечистого духа; 
<p>3 Він мав житло в гробах, і ніхто не міг його зв‘язати навіть ланцюгами; 
<p>4 Тому що багато разів його заковували в ланцюги, але він розривав їх і розбивав кайдани, і ніхто не міг його упокорити; 
<p>5 Завше, вночі і вдень, в горах і гробах, кричав він і бився об каміння. 
<p>6 Коли побачив Ісуса здалеку, то прибіг і вклонився Йому, 
<p>7 А тоді закричав дужим голосом і сказав: Що Тобі до мене, Ісусе, Сину Бога Всевишнього? Заклинаю Тебе Богом, не муч мене! 
<p>8 Бо [Ісус] сказав йому: Вийди, дух нечистий, з цього чоловіка! 
<p>9 І запитав його: Як тебе звати? І він сказав у відповідь: Легіон ім‘я мені, тому що нас багато. 
<p>10 І вельми просили Його, щоб не виганяв їх геть з країни тієї. 
<p>11 А там недалеко біля гори паслося велике стадо свиней. 
<p>12 І просили Його нечисті духи, кажучи: Пошли нас у свиней, щоб нам увійти до них. 
<p>13 Ісус відразу дозволив їм: І нечисті духи, вийшовши, у свиней увійшли; і ринуло стадо з крутояру в море; а було їх близько двох тисяч; і потопилися в морі. 
<p>14 А ті, що пасли свиней, побігли і розповіли в місті і в поселеннях. І [мешканці] вийшли подивитися, що сталося. 
<p>15 Прийшли до Ісуса й побачили, що біснуватий, в котрому був легіон, сидить і одягнутий, і при здоровому глузді, й злякалися. 
<p>16 А ті, що бачили, оповіли їм, як усе те сталося з біснуватим, і про свиней. 
<p>17 І почали просити Його, щоб залишив їхній край. 
<p>18 І коли Він зайшов до човна, той, що був біснуватим, просив Його, аби лишитися при Ньому. 
<p>19 Але Ісус не дозволив Йому, сказавши: Йди додому, до своїх, і розкажи їм, що вчинив з тобою Господь і [як] помилував тебе. 
<p>20 І пішов, і почав проповідувати в Десятимісті, що вчинив з ним Ісус. І всі дивувалися. 
<p>21 Коли Ісус знову переплив човном на другий берег, зібралося до Нього безліч народу. Він був біля моря. 
<p>22 І ось, приходить один із старших синагоги, на ім‘я Яір, і, забачивши Його, падає до ніг Йому. 
<p>23 І вельми просить Його, кажучи: Доня моя помирає; прийди і поклади на неї руки, щоб вона видужала і лишилася живою. 
<p>24 [Ісус] пішов за ним. За Ним безліч народу простувало слідом і тіснили Його. 
<p>25 Одна жінка, котра дванадцять літ страждала на кровотечу, 
<p>26 Багато натерпілася від багатьох лікарів, і витратила все добро своє, та жодної помочі з того не мала, а здоров‘я її ще погіршало, – 
<p>27 Вона вже чула про Ісуса, а тому підійшла в юрбі ззаду і торкнулася Його одежі; 
<p>28 Бо казала (собі): Якщо бодай до Його одежі торкнуся, то уздоровлюся. 
<p>29 І тієї ж миті припинилася в неї кровотеча, і вона відчула в тілі, що уздоровлена від хвороби. 
<p>30 Водночас Ісус відчув Сам у Собі, що вийшла з Нього сила, і звернувся до народу і сказав: Хто торкнувся до Моєї одежі? 
<p>31 Учні сказали Йому: Ти бачиш, що народ тіснить Тебе, і кажеш: Хто торкнувся до Мене? 
<p>32 Але Він поглянув довкола, аби побачити ту, котра це вчинила. 
<p>33 Жінка у страхові і в трепеті, відаючи, що з нею сталося, упала перед Ним і сказала Йому всю правду. 
<p>34 Але Він сказав їй: Доню! Віра твоя врятувала тебе; іди з миром і здоровою будь від твоєї недуги. 
<p>35 Коли Він ще казав це, прийшли від старшини синагоги і сказали: Донька твоя померла; нащо завдаєш клопоту Вчителеві? 
<p>36 Але Ісус, зачувши ці слова, відразу сказав чільникові синагоги: Не бійся, тільки віруй. 
<p>37 І не дозволив нікому йти слідом за Собою, окрім Петра, Якова та Івана, брата Якового. 
<p>38 Коли прийшов у дім до старшини синагоги, то побачив замішання, і тих, що плакали і голосили вельми. 
<p>39 Зайшовши, сказав їм: Чого збентежилися і плачете? Дівчина не вмерла, але спить. 
<p>40 І сміялися над Ним. Але Він спровадив усіх, узяв із Собою батька і матір дівчини і тих, що були з Ним, і зайшов туди, де юнка лежала. 
<p>41 І взяв Він за руку юнку і сказав їй: “Таліта, кумі”, що означає: Кажу тобі – підведися! 
<p>42 І юнка тієї ж миті підвелася і почала ходити, і було їй літ дванадцять. А ті, що дивилися, вельми жахнулися з дива великого.
<p>43 І Він суворо наказав їм, щоб ніхто про це не знав, а ще сказав, аби дали їй їсти. 
<h4>Марка 6 Ісус знову в Назареті. 
<p>1 Звідти вийшов Він і прийшов на Свою батьківщину; слідом за Ним пішли й учні Його. 
<p>2 Коли настала субота, Він почав навчати у синагозі; і багато з тих, що слухали, з подиву казали: Звідки це в Нього? Що це за премудрість, що Йому дана, і яким чином такі дива вчиняються Його руками? 
<p>3 Чи не тесля Він, син Маріїн, брат Якова, Йосії, Юди і Симона? Чи не тут поміж нами Його сестри? І спокушалися через Нього. 
<p>4 А Ісус сказав їм: Не буває пророка без пошани, хіба що на батьківщині своїй і в родичів, а також у домі своєму. 
<p>5 І не міг звершити там жодного дива; тільки на небагатьох недужих поклав руки і уздоровив їх.
<p>6 І дивувався з їхньої невіри. Потім ходив по довколишніх поселеннях і навчав. 
<p>7 А тоді прикликав дванадцятьох і почав посилати їх по двоє і дав їм владу над нечистими духами. 
<p>8 І заповідав їм нічого не брати в дорогу, окрім одного посоха: ні торбини, ні хліба, ані мідяків у поясі, 
<p>9 Але взутися у просте взуття і не вдягатися у дві одежі. 
<p>10 І сказав їм: Якщо десь увійдете в дім, залишайтеся в ньому, аж доки не вийдете з тої місцини. 
<p>11 І якщо хтось не прийме вас, і не буде слухати вас, то, виходячи звідти, обтрусіть порох із ваших ніг, як свідчення супроти них. Істину вам повідую: Краще буде Содомові і Гоморі у день суду, аніж тому місту. 
<p>12 Вони пішли і проповідували каяття; 
<p>13 Виганяли багатьох бісів і багатьох недужих намащували оливою і уздоровлювали. 
<p>14 А цар Ірод, коли зачув [про Ісуса], – бо ймення Його стало відомим, – казав: Це Іван Хреститель воскрес із мертвих, і тому великі дива виявляють себе через Нього.
<p>15 Інші казали: Це – Ілля. А ще інші запевняли: Це – пророк, або ж як один із пророків. 
<p>16 А Ірод, як почув, сказав: Це Іван, котрому я голову відтяв; він воскрес із мертвих. 
<p>17 Бо цей Ірод, пославши був, узяв Івана і ув‘язнив його у в‘язниці за Іродіяду, дружину брата свого Пилипа, що одружився з нею. 
<p>18 Бо Іван казав Іродові: Ти не можеш мати дружину брата твого. 
<p>19 А Іродіяда виповнювалася люттю на нього, жадала вбити його, але не могла. 
<p>20 Бо Ірод боявся Івана, відаючи, що він муж праведний і святий і беріг його; багато робив, дослухаючись його, і вдоволено слухав його.
<p>21 Та настав сприятливий день, коли Ірод на [день] своїх уродин учинив бенкет своїм вельможам, тисяцьким і старшинам галілейським, – 
<p>22 Донька Іродіяди увійшла, танцювала і догодила Іродові і тим, що лежали з ним. Цар сказав дівчині: Проси у мене, чого прагнеш, і дам тобі. 
<p>23 І присягався їй: Чого не попросиш у мене, дам тобі, навіть половину мого царства. 
<p>24 Вона вийшла і запитала у матері своєї: Чого просити? Та відповіла: Голову Івана Хрестителя! 
<p>25 І вона негайно пішла до царя, і квапливо просила, кажучи: Хочу, щоб ти мені зараз же дав на тарелі голову Івана Хрестителя. 
<p>26 Цар вельми зажурився; але заради присяги і тих, що лежали з ним, не захотів їй відмовити.
<p>27 І негайно пославши зброєносця, цар наказав принести голову його. 
<p>28 Він пішов, відтяв йому голову у в‘язниці і приніс голову його на тарелі, і віддав її дівчині, а юнка віддала її матері своїй. 
<p>29 А учні його, як почули, прийшли й забрали тіло його і поклали його у гробі. 
<p>30 І зібралися Апостоли до Ісуса і оповіли Йому все, і що вчинили, і чого навчили. 
<p>31 Він сказав їм: Рушайте ви одні в пустельну місцину і спочиньте трохи. Бо вельми було багато таких, що приходили й відходили, тож і їсти їм не було коли. 
<p>32 І подалися в пустельну місцину в човні самі. 
<p>33 Народ бачив, [як] вони відпливали, і чимало їх упізнавали їх; і бігли туди пішки із усіх міст, і випередили їх, і зібралися до Нього. 
<p>34 Ісус, коли вийшов, побачив багато народу і пожалів його, тому що вони були, як вівці, що не мають пастиря; і почав навчати їх щедро. 
<p>35 І оскільки часу минуло багато, учні Його наблизилися до Нього, і сказали: Місцина [тут] пустельна, а час уже пізній; 
<p>36 Відпусти їх, щоб вони пішли в довколишні поселення і купили собі хліба; бо не мають чого їсти. 
<p>37 Він сказав їм у відповідь: Ви дайте їм їсти. І сказали Йому: Хіба нам треба піти і купити хліба на двісті динаріїв, і дати їм їсти? 
<p>38 Але Він запитав у них: Скільки у вас хлібів? Підіть, подивіться. Вони дізналися і сказали: П‘ятеро хлібів і дві рибини. 
<p>39 Тоді звелів їм посадовити всіх гуртками на зеленій траві. 
<p>40 І посідали рядочками по сто і по п‘ятдесят. 
<p>41 Він узяв п‘ять хлібів і дві рибини, глянув на небо, благословив і переламав хліби й дав учням Своїм, щоб вони роздали їм; і дві рибини розділив на всіх.
<p>42 І їли всі, і наситилися; 
<p>43 І набрали кусків хліба і [останків] від рибин дванадцять повних кошиків; 
<p>44 А було тих, що їли хліби, – близько п‘яти тисяч мужів. 
<p>45 А Він зараз же примусив учнів Своїх зайти в човен і попливти передніше на той бік до Віфсаїди, доки Він відпустить народ. 
<p>46 І відпустив їх, і пішов на гору помолитися. 
<p>47 Увечері човен був посеред моря, а Він один на землі. 
<p>48 І побачив, як вони бідують, веслуючи, бо вітер був супротивний; близько четвертої сторожі вночі підійшов до них, йдучи по воді, і хотів проминути їх. 
<p>49 А вони, коли побачили Його, то подумали, що це привид, і закричали. 
<p>50 Бо всі бачили Його і злякалися. І тієї ж хвилі Він озвався до них, і сказав їм: Бадьортеся; це Я, не бійтеся. 
<p>51 І ступив до них у човен; і вітер затих. І вони вельми дивувалися в собі і вражалися.
<p>52 Бо не осмислили [дива] над хлібами, тому що серце їхнє було закам‘яніле. 
<p>53 І коли перепливли, прибули на землю Генісаретську і пристали [до берега]. 
<p>54 Коли вийшли вони з човна, відразу [мешканці], впізнавши Його, оббігли всі околиці ті і почали на ношах приносити недужих туди, де Він, як запевняли, був. 
<p>55 І куди б не приходив Він, чи в поселення, чи в міста, чи в села, клали хворих на відкритих місцях і просили Його, щоб їм торкнутися хоча б до крайчика одежі Його, і котрі торкалися до Нього, уздоровлювалися. 
<h4>Марка 7 Божі заповіді вищі приписів людських. 
<p>1 Зібралися до Нього фарисеї і деякі з книжників, що прийшли з Єрусалиму; 
<p>2 І побачили деяких із учнів Його, що їли хліб нечистими, тобто немитими руками, і докоряли за це. 
<p>3 Бо фарисеї і всі юдеї трималися звичаїв старших, не їдять, старанно не помивши рук; 
<p>4 І [коли прийдуть] з торжищ, також не їдять, доки не обмиються. Є ще багато такого, чого вони поклали дотримуватися: пильнують обмивання чаш, глеків, казанів та іншого посуду з міді та столів. 
<p>5 Потім запитали Його фарисеї і книжники: Чому учні Твої не вчиняють за звичаями давніх, але немитими руками їдять хліб? 
<p>6 Він сказав їм у відповідь: Добре пророкував про вас, лицемірів, Ісая, як написано: Люди ці шанують Мене устами, а серце їхнє задалеко від Мене. 
<p>7 Але марно шанують Мене, навчаючи учення і заповідей людських; 
<p>8 Бо ось ви залишили заповідь Божу, пильнуєте звичаїв людських, обмивання чаш і глеків, і чините багато іншого, схожого на згадане.
<p>9 І сказав їм: Чи добре, [що] ви нехтуєте заповіддю Божою, аби дотриматися своїх звичаїв? 
<p>10 Бо Мойсей сказав: Шануй батька свого і матір свою; і той, хто лихословить батька чи матір, смертю нехай помре. 
<p>11 А ви кажете: Хто скаже батькові чи матері: Корван , або дар [Богові] те, чим ви могли б від мене скористатися. 
<p>12 Тим самим не даєте змоги зробити щось для батька свого чи матері своєї, 
<p>13 Порушуючи слово Боже переказами вашими, котрі ви самі склали; чините багато такого, що схоже на згадане. 
<p>14 А Він прикликав увесь народ і казав їм: Слухайте Мене і розумійте. 
<p>15 Усе, що входить у людину із зовні, не може опоганити її, але те, що виходить з неї, може опоганити людину. 
<p>16 Якщо хтось має вуха чути, нехай чує! 
<p>17 І коли Він від народу зайшов у дім, учні Його запитали в Нього про притчу. 
<p>18 Він сказав їм: Невже й ви такі нерозважливі? Невже не розумієте, що все те, що входить в людину із зовні, не може опоганити її?
<p>19 Тому що не в серце його входить, а в черево, і виходить геть, [чим] очищається всілякий харч. 
<p>20 Далі сказав: Те, що виходить з людини, опоганює людину; 
<p>21 Тому що з нутра, із серця людини виходять недобрі заміри, перелюб, блуд, убивство, 
<p>22 Крадіж, лихварство, злоба, підступність, безсоромність, завидюще око, зневага Бога, пихатість і безглуздя. 
<p>23 Усе це зло з нутра виходить і опоганює людину. 
<p>24 І, вирушивши звідти, прийшов на терени Тирські та Сидонські; а коли зайшов у дім, не захотів, щоби хтось упізнав, але не міг утаємничитися. 
<p>25 Бо почула про Нього жінка, у котрої донька мала нечистого духа, і невдовзі прибігла й припала Йому до ніг; 
<p>26 А була та жінка з поган, родом сирофінікійка, і просила Його, щоб вигнав біса з її доньки. 
<p>27 Але Ісус сказав їй: Дай передніше насититися дітям; бо не добре взяти хліб у дітей і кинути псам.
<p>28 Але вона сказала Йому у відповідь: Так, Господе; проте й пси під столом їдять крихти у дітей.
<p>29 І сказав їй: За слово це йди собі; демон вийшов із твоєї доньки. 
<p>30 Коли вона повернулася до свого дому, то виявила, що демон вийшов, а донька лежить на постелі.
<p>31 Коли вийшов із теренів тирських і сидонських, [Ісус] знову попростував до моря Галілейського через володіння Десятимістя.
<p>32 І привели до Нього глухого недорікуватого і попросили Його покласти на нього руку. 
<p>33 [Ісус] одвів його трохи від народу, вклав пальці Свої у вуха йому, а тоді сплюнув і торкнувся його язика. 
<p>34 А тоді глянув на небо, зітхнув і сказав йому: Еффата, цебто “Відкрийся!”. 
<p>35 І тієї ж миті відкрився в нього слух, і пута його язика урвалися, і почав говорити чисто. 
<p>36 І наказав їм не говорити нікому. Але скільки він не забороняв їм, вони ще палкіше розголошували. 
<p>37 І вельми дивувалися і казали: Усе добре вчиняє: і глухим дає чути, а німим – говорити! 
<h4>Марка 8 Наситилося чотири тисячі народу. 
<p>1 За тих днів, коли зібралося дуже багато народу і нічого було їм їсти, Ісус прикликав учнів Своїх і сказав їм: 
<p>2 Жаль Мені народу, що вже три дні зі Мною, але нічого не їсть; 
<p>3 Якщо голодними відпущу їх до осель їхніх, то знесиліють у дорозі, бо деякі з них прийшли здалеку. 
<p>4 Учні Його відповідали Йому: Звідки хтось зміг би [взяти] тут у пустелі хлібів, щоб нагодувати їх? 
<p>5 І запитав у них: Скільки у вас хлібів? Вони сказали: Сім. 
<p>6 Тоді звелів народові прилягти на землю; і, взявши сім хлібів і подякувавши, переламав і дав учням Своїм, щоб вони роздали; і вони роздали народові. 
<p>7 Було в них також трохи рибин; благословивши, Він звелів роздавати і їх. 
<p>8 І їли і наситилися; і набрали кусків, що залишилися, сім кошиків.
<p>9 А тих, що їли, було близько чотирьох тисяч. І відпустив їх. 
<p>10 І відразу зайшов до човна з учнями Своїми, прибув до Далманутського краю. 
<p>11 Вийшли фарисеї, почали з Ним сперечатися і вимагали від Нього ознак на небі, – спокушали Його.
<p>12 І Він, глибоко зітхнувши, сказав: Нащо рід цей вимагає ознак? Істину вам кажу, не дасться родові цьому ознака. 
<p>13 І покинув їх – знову зайшов до човна і відплив на той бік. 
<p>14 При цьому учні Його забули взяти хлібів і, окрім одного хліба, не мали з собою в човні.
<p>15 А Він заповідав їм, кажучи: Глядіть, бережіться закваски фарисейської і закваски Іродової. 
<p>16 І міркували поміж собою, говорячи: [Це означає], що немає хлібів у нас. 
<p>17 Ісус дізнався про те, тому сказав їм: Чому хвилюєтеся, через те, що немає у вас хлібів? Ви й досі не розумієте і не тямите? Чи досі у вас закам‘яніле серце? 
<p>18 Маючи очі – не бачите? Маючи вуха – не чуєте? І не пам‘ятаєте? 
<p>19 Коли Я п‘ять хлібів переламав для п‘яти тисяч [люду], скільки кошиків, повних кусками хліба ви набрали? Сказали Йому: Дванадцять. 
<p>20 А коли сім для чотирьох тисяч, скільки кошиків ви набрали залишених кусків? Сказали: Сім. 
<p>21 І сказав їм: Як же ви не розумієте? 
<p>22 Прийшов до Віфсаїду, і привели до нього сліпого й попросили, щоб доторкнувся до нього. 
<p>23 Він узяв сліпого за руку, вивів його за поселення, помазав слиною очі і поклав на нього руки, та й запитав у нього: Чи бачить щось? 
<p>24 Він глянув і сказав: Бачу перехожих людей, що ходять, мов дерева. 
<p>25 Потім знову поклав руки на очі йому і наказав глянути. І він прозрів і почав бачити все виразно. 
<p>26 І послав його додому, сказавши: Не заходь до поселень і не оповідай нікому в поселенні. 
<p>27 І пішов Ісус з учнями Своїми в поселення Кесарії Пилипової, а в дорозі запитував учнів Своїх: За кого Мене мають люди? 
<p>28 Вони відповідали: За Івана Хрестителя, інші – за Іллю, а ще одні – за одного з пророків. 
<p>29 Він сказав їм: А ви за кого Мене вважаєте? Петро сказав Йому: Ти – Христос! 
<p>30 І заборонив їм, щоб нікому не говорили про Нього. 
<p>31 І почав навчати їх, що Синові Людському багато треба вистраждати, відцураються од Нього старці, першосвященики і книжники, і вб‘ють Його, а третього дня Він воскресне. 
<p>32 І говорив про це відверто. Але Петро відкликав Його і почав заперечувати Йому. 
<p>33 Але Він, обернувшися і глянувши на учнів Своїх, заборонив Петрові, кажучи: Відійди од Мене, сатано, тому що ти міркуєш не про те, що Боже, але що людське.
<p>34 А тоді підкликав народ з учнями Своїми і сказав їм: Хто хоче йти за Мною, відмовся од себе і візьми хреста свого і йди слідом за Мною; 
<p>35 Бо хто хоче життя своє зберегти, той утратить його; а хто втратить життя заради Мене і Євангелії, той збереже його; 
<p>36 Бо яка користь людині, якщо вона придбає цілісінький світ, а душі своїй нашкодить? 
<p>37 Або якого викупа дасть людина за душу свою? 
<p>38 Бо хто посоромиться Мене і Моїх слів у роді цьому перелюбному і грішному, того посоромиться й Син Людський, коли прийде у славі Батька Свого із святими Ангелами. 
<h4>Марка 9 Перевтілення Господнє (Мт.17:1-8; Лук.9:28-<p>36). 
<p>1 І сказав їм: Істину кажу вам: Є деякі з тих, що стоять тут, котрі не спізнають смерти, як уже побачать Царство Боже, котре прийшло в силі. 
<p>2 Як минуло шість днів, узяв Ісус Петра, Якова та Івана і вивів на гору високу окремо їх одних, і перевтілився перед ними. 
<p>3 Одежа Його стала осяйною, вельми білою, як сніг, так на землі білильник не може вибілити! 
<p>4 І з‘явився їм Ілля з Мойсеєм; і розмовляли з Ісусом. 
<p>5 При цьому Петро сказав Ісусові: Равві! Добре нам тут бути; спорудимо три курені: Тобі одного, Мойсеєві одного і одного Іллі. 
<p>6 Бо не знав, що сказати; тому що вони були в страхові. 
<p>7 І з‘явилася хмарина, яка обгорнула їх, і з хмари почувся голос, що сказав: Це Син Мій Улюблений: Його слухайте! 
<p>8 І, квапливо глянувши довкола, нікого більше з собою не бачили, окрім одного Ісуса. 
<p>9 А коли сходили вони з гори, Він звелів нікому не оповідати про те, що бачили, аж доки Син Людський не постане з мертвих. 
<p>10 І вони утаємничили це слово, запитуючи один одного, що означає: воскреснути з мертвих. 
<p>11 І запитали Його: А чому книжники запевняють, що Ілля має прийти раніше? 
<p>12 Він сказав їм у відповідь: Правда, Ілля має прийти передніше і влаштувати все; і Синові Людському, як написано про Нього, [належить] вельми постраждати і бути зневаженому; 
<p>13 Але кажу вам, що й Ілля прийшов, і вчинили з ним, як хотіли, як написано про нього. 
<p>14 Коли Він повернувся до учнів, побачив багато народу біля них і книжників, що сперечалися з ними. 
<p>15 І відразу увесь народ, тільки-но побачивши Його, вельми здивувався, побіг назустріч і вітав Його. 
<p>16 Він запитав у книжників: Про що сперечаєтеся з ними? 
<p>17 Один з народу сказав у відповідь: Учителю! Я привів до Тебе сина мого, що духа німоти має. 
<p>18 Де лиш не схопить його, кидає на землю, і він піну пускає, і скрегоче зубами своїми і ціпеніє; казав я учням Твоїм, щоб вигнали його, та вони не змогли. 
<p>19 Відповідаючи йому, Ісус сказав: О, роде невірний! Доки Я буду з вами? Доки буду Я вас терпіти? Приведіть його до Мене. 
<p>20 І привели його до Нього. І тільки-но [біснуватий] побачив Його, дух потряс його; він упав на землю і валявся, випускаючи піну. 
<p>21 І запитав [Ісус] батька його: Як давно це сталося з ним? Він сказав: З дитинства; 
<p>22 І [часто] дух кидав його і в огонь, і в воду, аби погубити його; та коли щось можеш, змилуйся над нами і допоможи нам. 
<p>23 Ісус сказав йому: Якщо можеш хоч трохи вірувати, все можливо віруючому.
<p>24 І тієї ж миті батько юнака вигукнув із слізьми: Вірую, Господе! Допоможи моїй недовірі! 
<p>25 Ісус побачив, що збігається народ, і заборонив духові нечистому, сказавши йому: Дух німий і глухий! Я наказую тобі, вийди з нього і вже ніколи не входь в нього.
<p>26 Той голосно закричав і сильно потряс його, і вийшов; і він (юнак) став, наче мертвий, аж так, що чимало (присутніх) казали, що він помер. 
<p>27 Але Ісус узяв його за руку, підняв його; і він підвівся. 
<p>28 А коли зайшов [Ісус] у дім, учні Його запитували Його на самоті: А чому ми не могли вигнати його? 
<p>29 І сказав їм: Цей рід не може вийти інакше, як від молитви і посту. 
<p>30 Як вийшли звідти, то проходили через Галілею; і Він не хотів, щоб хтось упізнав. 
<p>31 Бо навчав учнів Своїх і казав їм, що Син Людський буде виданий в руки людські, і вб‘ють Його, і по смерті третього дня воскресне. 
<p>32 Але вони не розуміли цих слів, а запитати Його не наважувалися. 
<p>33 Прийшов до Капернауму; і коли був у домі, запитав у них: Про що по дорозі ви міркували поміж собою? 
<p>34 Вони мовчали, тому що по дорозі доскіпувалися, хто більший.
<p>35 Він сів і прикликав дванадцятеро, і сказав їм: Хто хоче бути першим, хай буде з-поміж усіх останнім і всім служником. 
<p>36 А тоді взяв дитя, поставив його серед них і, обнявши його, сказав їм: 
<p>37 Хто прийме одного з таких дітей в ім‘я Моє, той приймає Мене; а хто Мене прийме, той не Мене приймає, але Того, Хто послав Мене. 
<p>38 При цьому Іван сказав: Учителю! Ми бачили чоловіка, який йменням Твоїм виганяє бісів, а не ходить з нами; і заборонили йому, тому що не ходить з нами. 
<p>39 Ісус сказав: Не забороняйте йому; бо ніхто з тих, що вчинять диво йменням Моїм, не може невдовзі лихословити Мене.
<p>40 Бо хто не проти вас, той за вас. 
<p>41 І хто напоїть вас чашою води в ім‘я Моє, тому що ви Христові, істину кажу вам, не втратить нагороди своєї. 
<p>42 А хто спокусить одного з малих оцих, віруючих у Мене, тому краще було б, якби повісили йому жорновий камінь на шию і кинули його в море. 
<p>43 І якщо спокушає тебе рука твоя, відітни її; краще тобі увійти в життя калікою, аніж із двома руками піти в геєну, в огонь незгасний, 
<p>44 Де черв‘як їхній не вмирає, і вогонь не згасає. 
<p>45 І якщо нога твоя спокушає тебе, відітни її: Краще тобі увійти в життя кульгавим, аніж із двома ногами бути кинутим у геєну, у вогонь незгасний, 
<p>46 Де черв‘як їхній не вмирає, і вогонь не згасає. 
<p>47 І якщо око твоє спокушає тебе, вирви його: краще тобі з одним оком увійти до Царства Божого, аніж із двома очима бути вкинутим у геєну вогняну, 
<p>48 Де черв‘як їхній не вмирає, і вогонь не згасає. 
<p>49 Бо кожний вогнем посолиться, і всіляка пожертва сіллю посолиться. 
<p>50 Сіль – добра [річ] ; та коли сіль не солона буде, чим ви її приправите? Майте в собі сіль, і мир майте поміж собою. 
<h4>Марка 10 Закон Ісусів про розірвання шлюбу. (Мт.5:31-32; 19:1-9; Лук.16:18; 1Кор.7:10-15) 
<p>1 І, вийшовши звідти, приходить на землю Юдейську за Йорданською стороною. Знову збирається до Нього народ; і, за звичаєм Своїм, Він знову навчав їх. 
<p>2 Підійшли фарисеї і запитали, спокушаючи Його: Чи дозволяється розривати шлюб чоловікові з дружиною? 
<p>3 Він сказав їм у відповідь: Що заповідав вам Мойсей? 
<p>4 Вони сказали: Мойсей дозволив писати листа про розірвання шлюбу і відпустити. 
<p>5 Ісус сказав їм у відповідь: Через ваше жорстоке серце він написав вам цю заповідь; 
<p>6 А на початку творення Бог чоловіком і жінкою утворив їх. 
<p>7 А тому нехай залишить чоловік батька свого і матір, 
<p>8 І приліпиться до дружини своєї, і будуть двоє однією плоттю, аж так, що вони вже не двоє, але одна плоть. 
<p>9 Отож, що Бог поєднав, того людина нехай не розлучає. 
<p>10 У домі учні Його знову запитали Його про те саме. 
<p>11 І Він сказав їм: Хто розриває шлюб із дружиною своєю і одружується з іншою, той чинить перелюб супроти неї (дружини). 
<p>12 І якщо дружина розірве шлюб із чоловіком своїм і вийде за іншого, – чинить перелюб. 
<p>13 Приносили до Нього дітей, щоб Він торкнувся до них; але учні не допускали принесених. 
<p>14 Ісус [те] побачив, обурився і сказав їм: Пустіть дітей приходити до Мене і не забороняйте їм, бо таких є Царство Боже. 
<p>15 Істину кажу вам: Хто не прийме Царства Божого, як дитя, той не увійде до нього. 
<p>16 І обняв їх, і поклав руки на них, і благословив їх. 
<p>17 Коли виходив Він у дорогу, підбіг один (чоловік), упав перед Ним на коліна і запитав Його; Учителю добрий! Що мені вчинити, щоб успадкувати життя вічне? 
<p>18 Ісус сказав йому: Чому ти називаєш Мене добрим? Ніхто не є добрий, а лише один Бог. 
<p>19 Чи знаєш заповіді: Не чини перелюбу, не вбивай, не кради, не засвідчуй ложно, не чини кривди, шануй батька твого і матір. 
<p>20 А він сказав Йому у відповідь: Учителю! Все це зберіг я від юности моєї. 
<p>21 Ісус глянув на нього, полюбив його і сказав йому: Одного тобі бракує: Піди і все, що маєш, продай, і роздай убогим, то матимеш скарби на небесах; і приходь, і йди слідом за Мною, узявши хреста. 
<p>22 Але він засмутився від цього слова і відійшов, запечалений, тому що в нього був значний маєток. 
<p>23 Ісус глянув довкола і сказав Своїм учням: Як важко тим, що мають багатство, увійти до Царства Божого! 
<p>24 Учні здивувалися від слів Його. Але Ісус знову сказав їм у відповідь: Дітоньки! Як важко тим, що покладаються на багатство, увійти до Царства Божого! 
<p>25 Легше верблюдові пройти крізь вушко голки, аніж багатому увійти до Царства Божого. 
<p>26 Але вони вельми здивувалися і гомоніли поміж собою: А хто ж тоді може врятуватися? 
<p>27 Та Ісус глянув на них і сказав: Людям це неможливо, проте не Богові; бо все для Бога можливе. 
<p>28 І почав Петро казати Йому: Ось, ми покинули все і пішли слідом за Тобою. 
<p>29 Ісус сказав у відповідь: Істину кажу вам: Немає нікого, хто залишив би дім свій чи братів, чи сестер, чи батька, чи матір або дружину чи діток, або землю заради Мене і Євангелії, 
<p>30 І не одержав би нині, о цім часі, серед гоніння, у сто разів більше – домів, і братів, і сестер, і батьків, і матерів, і дітей, і земель, а в прийдешньому віку – вічного життя; 
<p>31 І багато з перших стануть останніми, а останні першими. 
<p>32 Коли вони були в дорозі, йдучи до Єрусалиму, Ісус простував попереду них, а вони жахалися, йдучи слідом, і були в страхові. Він підкликав дванадцятьох і почав казати їм про те, що станеться з Ним: 
<p>33 Ось, ми підходимо до Єрусалиму, і Син Людський виданий буде першосвященикам і книжникам, і засудять Його на смерть, і віддадуть Його поганам; 
<p>34 І позбиткуються над Ним, і будуть бити Його, і обплюють Його, і уб‘ють Його; і третього дня воскресне. 
<p>35 [Тоді] підійшли до Нього сини Зеведеєві Яків та Іван і сказали: Учителю! Ми бажаємо, щоб Ти вчинив нам, про що попросимо. 
<p>36 Він сказав їм: Що хочете, щоб Я вчинив вам? 
<p>37 Вони сказали Йому: Дай нам сісти в Тебе одному – по праву руку, а другому – по ліву руку, у славі Твоїй. 
<p>38 Але Ісус сказав їм: Не відаєте, чого просите; чи можете пити чашу, котру Я п‘ю, і хреститися хрещенням, котрим Я хрещуся? 
<p>39 Вони відповіли: Можемо! А Ісус сказав їм: Чашу, котру Я п‘ю, будете пити, і хрещенням, котрим Я хрещуся, будете хреститися; 
<p>40 А дати сісти у Мене по праву руку і по ліву руку, – не від Мене [залежить], але кому приготовлено. 
<p>41 Зачувши все це, десятеро почали обурюватися на Якова та Івана. 
<p>42 Але Ісус підкликав їх і сказав їм: Ви знаєте, що названі князями народів панують над ними, а вельможі їхні володарюють над ними; 
<p>43 Але поміж вами нехай не буде так: а хто хоче бути більшим поміж вами, нехай буде вам слугою; 
<p>44 І хто хоче бути першим поміж вами, нехай буде всім рабом;
<p>45 Бо Син Людський не для того прийшов, щоб Йому служили, але щоб послужити і віддати життя Своє для спокути за багатьох. 
<p>46 Приходять до Єрихону. І коли виходив Він з Єрихону із учнями Своїми і з народом без ліку, Вартимей, син Тимеїв, сліпий, сидів при дорозі і просив [милостиню]. 
<p>47 Коли почув, що це Ісус Назорей, він почав кричати і казати: Ісусе, сину Давидів! Помилуй мене. 
<p>48 І багато сварилися на нього, щоб він замовк; але він ще дужче кричав: Сину Давидів! Помилуй мене! 
<p>49 Ісус зупинився і звелів його покликати. Покликали сліпого і сказали йому: Не бійся, підведися, кличе тебе. 
<p>50 Він скинув з себе верхній одяг, підвівся і прийшов до Ісуса. 
<p>51 Відповідаючи йому, Ісус запитав: Що ти хочеш від Мене? Сліпий сказав Йому: Учителю! Щоб мені прозріти. 
<p>52 Ісус сказав йому: Іди, віра твоя врятувала тебе. І він тієї ж хвилі прозрів і пішов дорогою за Ісусом. 
<h4>Марка 11 Урочисте входження Ісуса до Єрусалиму. 
<p>1 Коли наблизилися до Єрусалиму, до Віфанії, до гори Олив, [Ісус] послав двох із учнів своїх, 
<p>2 І каже їм: Підіть в поселення, котре перед вами; заходячи до нього, відразу знайдете прив‘язаного молодого віслюка, на котрого ніхто з людей не сідав; відв‘яжете його і приведете; 
<p>3 І якщо хтось скаже вам: Що це ви робите? Відповідайте, що він необхідний Господові; і відразу пошле його сюди. 
<p>4 Вони пішли і знайшли молодого віслюка, прив‘язаного біля воріт на вулиці, і відв‘язали його. 
<p>5 І декотрі, що стояли там, казали їм: Що ви робите? [Нащо] відв‘язуєте віслючка? 
<p>6 Вони відповідали, як звелів Ісус: і ті відпустили їх. 
<p>7 І привели віслючка до [Ісуса], і поклали на нього одежу свою; Ісус сів на нього. 
<p>8 Багато людей стелили одежу свою на дорозі, а інші зрізали гілки з дерев і вистеляли ними дорогу. 
<p>9 І ті, що йшли попереду, а також супровід Його, вигукували: Осанна! Благословенний Він, що йде в ім‘я Господнє! 
<p>10 Благословенне царство батька нашого Давида, що приходить в ім‘я Господнє! Осанна на висоті! 
<p>11 І увійшов Ісус до Єрусалиму і в храм; і оглянув усе, але година була вже пізня, то пішов у Віфанію з дванадцятьма. 
<p>12 Наступного дня, коли вони вийшли з Віфанії, Він зголоднів; 
<p>13 І побачив здалеку смоковницю, вкриту листям; наблизився, чи не знайде на ній якогось плоду; та коли підійшов до неї, нічого не знайшов, окрім листя, бо ще не настала [пора] плодів. 
<p>14 І сказав їй Ісус: Віднині нехай ніхто не з‘їсть від тебе плоду повіки! А учні Його все це чули. 
<p>15 Прийшли до Єрусалиму. Ісус, зайшовши до храму, почав виганяти тих, що продавали, і тих, що купували в храмі, і перекинув столи міняйлам, і лавиці – продавцям голубів; 
<p>16 І не дозволяв, щоб хтось проніс через храм яку-небудь річ. 
<p>17 І навчав їх, кажучи: Чи не написано: “Дім Мій домом молитви назветься для всіх народів?” А ви зробили його вертепом розбійників. 
<p>18 Почули [це] книжники і першосвященики і шукали, у який спосіб погубити Його; тому що боялися Його, бо увесь народ дивувався з учення Його. 
<p>19 А коли настала пізня година, Він вийшов геть з міста. 
<p>20 А вранці, коли проходили мимо, побачили, що смоковниця всохла до коріння. 
<p>21 Тому, пригадавши, Петро сказав Йому: Учителю! Подивися: смоковниця, котру Ти прокляв, засохла. 
<p>22 Ісус у відповідь сказав їм: Майте віру Божу! 
<p>23 Бо істину вам кажу: Якщо хтось скаже горі оцій: Посунься і кинься в море, і не матиме сумніву в серці своєму, але повірить, що справдиться за словом його, – буде йому, чого не зажадає.
<p>24 Тому й кажу вам: усе, що будете просити в молитві, – вірте, що одержите, – і буде вам. 
<p>25 І коли стоїте на молитві, прощайте, якщо маєте щось на когось, щоб і Батько ваш Небесний простив вам гріхи ваші; 
<p>26 А якщо не прощаєте, то й Батько ваш Небесний не простить вам гріхів ваших. 
<p>27 Прийшли знову до Єрусалиму. І коли Він ходив у храмі, підійшли до Нього священики і книжники, і старшини. 
<p>28 І казали Йому: Якою владою Ти це робиш? І хто Тобі владу дав чинити це? 
<p>29 Ісус сказав їм у відповідь: Запитаю і Я вас про одну річ, відповідайте Мені; [тоді] і Я скажу вам, якою владою це чиню; 
<p>30 Хрещення Іванове з небес було чи від людей? Відповідайте Мені! 
<p>31 Та вони міркували між собою: Якщо скажемо: з небес, то Він скаже: То чому ж ви не повірили йому? 
<p>32 А сказати: Від людей – боялися народу; тому що всі вважали, що Іван справді був пророк. 
<p>33 І сказали у відповідь Ісусові: Не знаємо! Тоді Ісус сказав їм у відповідь: І Я не скажу вам, якою владою все це роблю. 
<h4>Марка 12 Притча про недобрих виноградарів. 
<p>1 І почав говорити до них притчами: Один чоловік посадив виноградника, обгородив його парканом і викопав яму для вичавлювання, і спорудив башту, а тоді віддав його виноградарям, і залишив їх.
<p>2 І послав свого часу до виноградарів служника – прийняти від виноградарів плоди з виноградника; 
<p>3 Але вони схопили його, побили і відіслали ні з чим. 
<p>4 Знову послав до них іншого служника; але йому також розбили камінням голову і відпустили його з ганьбою. 
<p>5 І знову послав ще одного: і його убили; і багатьох інших то били, а то убивали. 
<p>6 Він мав ще одного сина, улюбленого для нього, наостанок послав і його до них, кажучи: Посоромляться сина мого. 
<p>7 Але виноградарі сказали один одному: Це – спадкоємець; ходімо, заб‘ємо його, і спадок належатиме нам. 
<p>8 І схопили його та й убили і викинули геть з виноградника. 
<p>9 То що вчинить господар виноградника? Прийде і зрокує на смерть виноградарів; а потім віддасть виноградника іншим. 
<p>10 Невже ви не читали цього у Письмі: “Камінь, котрого відкинули будівничі, той наріжним став каменем; 
<p>11 Це – від Господа, і є дивним в очах наших”? 
<p>12 І прагнули схопити Його, але побоялися народу; бо зрозуміли, що про них сказав притчу; тому покинули Його і відійшли. 
<p>13 І прислали до Нього деяких фарисеїв та іродіян, щоб упіймати Його на слові. 
<p>14 Вони прийшли і сказали Йому: Учителю! Ми знаємо, що Ти справедливий і не піклуєшся комусь догодити, бо не дивишся на якусь особу, але правдиво шляхові Божому навчаєш: Чи дозволяється давати податок кесареві, чи ні? Давати нам, чи не давати? 
<p>15 Але Він, знаючи їхнє лицемірство, сказав їм: Нащо спокушаєте Мене? Принесіть Мені динарія, щоб Мені бачити його. 
<p>16 Вони принесли: Тоді сказав їм: Чиє це зображення і напис? Вони сказали: Кесареві. 
<p>17 Ісус сказав їм у відповідь: Віддавайте кесареві кесареве, а Боже Богові. І дивувалися з Нього. 
<p>18 Потім прийшли до Нього саддукеї, котрі запевняють, що воскресіння нема, і запитали Його, кажучи: 
<p>19 Учителю! Мойсей написав нам: Якщо у когось помре брат і залишить дружину, а діток не залишить, то нехай брат візьме дружину його і відродить сім‘я братові своєму. 
<p>20 Було сім братів: перший узяв дружину і, помираючи, не залишив дітей; 
<p>21 Узяв її другий, і помер, і він не залишив дітей; також і третій. 
<p>22 Брали [її за] себе семеро і не залишили діток. Після всіх померла й дружина. 
<p>23 Отож, при воскресінні, коли воскреснуть, котрого з них буде вона дружиною? Бо семеро мали її за дружину. 
<p>24 Ісус сказав їм у відповідь: Хіба не через це ви потрапляєте в оману, не відаючи Письма, ані сили Божої? 
<p>25 Бо коли з мертвих воскреснуть, [тоді] не будуть ні одружуватися, ні заміж виходити, але будуть, як Ангели на небесах. 
<p>26 А про мертвих, що вони воскреснуть, хіба не читали ви в книзі Мойсея, як Бог при купині сказав йому: Я Бог Авраама, і Бог Ісаака, і Бог Якова? 
<p>27 [Бог] не є Бог мертвих, але Бог живих. Ось чому ви вельми в облуді. 
<p>28 Один із книжників, коли почув їхню розмову і побачив, що [Ісус] добре їм відповідав, підійшов і запитав Його: Яка найперша з-поміж усіх заповідей? 
<p>29 Ісус відповідав йому: Найперша з-поміж усіх заповідей: Слухай, Ізраїлю! Господь Бог наш є Господь єдиний; 
<p>30 І полюби Господа Бога твого усім серцем твоїм, і всією душею твоєю, і всім розумом твоїм, і всією силою своєю, – ось найперша заповідь! 
<p>31 А друга – схожа на неї: Полюби ближнього свого, як самого себе; іншої, більшої, ніж ці, заповідей немає. 
<p>32 Книжник сказав Йому: Гаразд, Учителю! Істину сказав Ти, що один є Бог і немає іншого, окрім Нього. 
<p>33 І любити Його всім серцем, і всім розумом, і всією душею, і всією силою, і любити сусіда (ближнього), як самого себе, є більшим, аніж усі приношення всеспалення і пожертви. 
<p>34 Ісус побачив, що цей розумно відповідав, і сказав йому: Недалеко ти від Царства Божого. Після цього вже ніхто не смів запитувати Його.
<p>35 Ісус продовжував навчати в храмі і казав: Чому книжники запевняють, що Христос (Месія) є син Давидів? 
<p>36 Адже сам Давид сказав Духом Святим: Сказав Господь Господові Моєму: Сиди праворуч від Мене, аж доки покладу ворогів Твоїх підніжжям ніг Твоїх. 
<p>37 Отож, сам Давид називає Його Господом: То як же Він – Син йому? І безліч людей залюбки Його слухали. 
<p>38 І казав їм у вченні Своєму: Остерігайтеся книжників, що полюбляють ходити в довгій одежі і [приймати] вітання на зібраннях народних, 
<p>39 Сидіти попереду в синагогах і напівлежати на першому [місці] на бенкетах; 
<p>40 Ці, що пожирають оселі вдів і моляться довго напоказ, – вони приймуть найважче осудження. 
<p>41 І сів Ісус навпроти скарбниці, і дивився, як народ мідяки до скарбниці кидає. Чимало заможних кидали багато. 
<p>42 Аж прийшла одна вбога вдова і поклала дві лепти1, що складає кодрант. 
<p>43 [Ісус] покликав учнів Своїх і сказав їм: Істину кажу вам, що оця бідна вдова поклала найбільше від усіх, що клали до скарбниці; 
<p>44 Бо всі клали від надлишку свого, а вона від нужди своєї поклала все, що мала, увесь спожиток свій.
<h4>Марка 13 Про пришестя Христа. 
<p>1 І коли виходив Він із храму, сказав Йому один із учнів Його: Учителю! Подивися, яке каміння, і які споруди! 
<p>2 Ісус сказав йому у відповідь: Чи бачиш оці великі будинки? Усе це буде зруйноване, аж так, що не залишиться тут каменя на камені. 
<p>3 І коли Він сидів на горі Олив навпроти храму, запитували Його на самоті Петро, і Яків, і Іван та Андрій: 
<p>4 Скажи нам, коли це станеться, і яка ознака, коли все це має звершитися? 
<p>5 Відповідаючи їм, Ісус почав говорити: Остерігайтеся, щоб хтось не спокусив вас; 
<p>6 Багато прийде під Моїм йменням і будуть казати, що це Я, і багатьох зведуть. 
<p>7 А коли почуєте про війни чи про військові чутки, не жахайтеся: бо так [має] статися; але й це ще не кінець. 
<p>8 Бо повстане народ на народ, і царство на царство; і будуть землетруси по різних місцях, і будуть голод і лихоліття. Це – початок страждань. 
<p>9 Але ви пильнуйте за собою; бо вас будуть на суди віддавати, і битимуть у синагогах, і перед правителями ставитимуть і царями за Мене, для свідкування перед ними. 
<p>10 І по всіх народах передніше має бути проповідувана Євангелія. 
<p>11 А коли поведуть віддавати вас, не журіться наперед, що вам казати, і не обдумуйте; але що дане буде вам о тій годині, те й кажіть: бо не ви будете говорити, але Дух Святий. 
<p>12 А віддасть брат брата на смерть, і батько дітей; і повстануть діти на батьків, і умертвлять їх. 
<p>13 І будуть вас ненавидіти всі за ймення Моє; але той, хто витерпить до кінця, – врятується. 
<p>14 А коли побачите мерзоту запустіння, повідану пророком Даниїлом, що настане там, де не мусила, – той, що читає, нехай розуміє! – тоді ті, що в Юдеї, нехай утікають в гори; 
<p>15 А хто на покрівлі, той не сходь у дім і не входь узяти що-небудь з дому свого; 
<p>16 І хто в полі, не повертайся назад узяти одежу свою. 
<p>17 Горе вагітним і тим, що годують грудьми, за тих днів! 
<p>18 Моліться, щоб не сталася втеча ваша взимку. 
<p>19 Бо за тих днів буде така скорбота, котрої не було від початку творення, котре витворив Бог, навіть донині, і не буде. 
<p>20 І якби Господь не скоротив тих днів, то не врятувалася б жодна плоть; але заради вибраних, котрих він вибрав, скоротив ті дні. 
<p>21 Тоді, якщо хтось вам скаже: Ось, тут Христос, або: Ось, там, – не вірте. 
<p>22 Бо постануть лжехристи і лжепророки, і покажуть ознаки і дива, щоб спокусити, якщо можливо, вибраних. 
<p>23 Але ви остерігайтеся: ось, Я наперед кажу вам усе. 
<p>24 Проте за тих днів, після скорботи тієї, сонце затьмариться, і місяць не дасть світла свого, 
<p>25 І зорі упадуть з неба, і сили небесні захитаються. 
<p>26 Тоді побачать Сина Людського, що йтиме хмарами з потугою великою і славою.
<p>27 І тоді Він пошле Ангелів Своїх, і збере вибраних Своїх від чотирьох вітрів, від краю землі до краю неба. 
<p>28 Від смоковниці візьміть приклад: Коли гілки її стають уже м‘якими і випускають листочки, то знаєте, що вже близько літо; 
<p>29 Отак і ви, коли побачите, що справджується те, відайте, що близько, за дверима. 
<p>30 Істину повідую вам: не минеться цей рід, як усе це станеться. 
<p>31 Небо і земля знебудуться, але слова Мої не минуться. 
<p>32 Але про день той чи годину ніхто не відає, ні Ангели небесні, ні Син, а лише Батько. 
<p>33 Глядіть же, пильнуйте, моліться; бо не відаєте, коли година та настане. 
<p>34 Як той чоловік, що зібрався в дорогу і залишав дім свій, дав служникам своїм владу, і кожному справу свою, і наказав брамникові пильнувати. 
<p>35 Отож, пильнуйте; бо не знаєте, коли прийде господар дому, увечері чи опівночі, або в пору, як півень озветься, чи вранці; 
<p>36 Щоб не застав вас сплячими, як прийде. 
<p>37 А що вам кажу, те повідую всім: Пильнуйте! 
<h4>Марка 14 Змова супроти Ісуса. 
<p>1 За два дні [надходило свято] Пасхи й опрісноків. І шукали першосвященики і книжники, як захопити Його підступом і вбити. 
<p>2 Але міркували: [Тільки] не на свято, щоб не зчинилося обурення в народі. 
<p>3 І коли Він був у Віфанії, в домі Симона, хворого на проказу, і приліг, прийшла жінка з алебастровою посудиною мира з нарду чистого та коштовного, і, розбивши посудину, вилила миро Йому на голову. 
<p>4 А деякі обурилися і говорили поміж собою: Нащо таке марнотратство з тим миром? 
<p>5 Бо можна було продати його більше, аніж за триста динаріїв, і роздати жебракам. І ремствували на неї. 
<p>6 Але Ісус сказав: Залишіть її, нащо завдаєте їй прикрости? Вона добру справу вчинила для Мене. 
<p>7 Бо жебраків завжди маєте поміж собою, і, коли забажаєте, можете їм добродіяти; а Мене не завжди маєте. 
<p>8 Вона вчинила, що змогла. Заздалегідь помазала тіло Моє на похорон. 
<p>9 Істину кажу вам: Де лише ця Євангелія проповідувана буде у всьому світі, оповідатимуть і про те, що вона вчинила – як пам‘ять про неї. 
<p>10 І пішов Юда Іскаріотський, один із дванадцятьох, до першосвящеників, щоб видати Його їм. 
<p>11 А вони, зачувши, зраділи і обіцяли дати йому срібняків. І він шукав подумки, у якій спосіб у сприятливий час видати Його. 
<p>12 Першого дня опрісноків, коли приносили пасхальне [ягня], сказали Йому учні Його: Де Ти хочеш їсти Пасху? Ми підемо й приготуємо.
<p>13 І послав двох із учнів Своїх і каже їм: Підіть до міста, і стрінеться вам чоловік, що нестиме глечик води; то йдіть за ним. 
<p>14 І куди він зайде, скажете господареві дому того: Учитель сказав: Де помешкання, в котрому Я міг би спожити Пасху з Моїми учнями? 
<p>15 І він покаже вам світлицю велику, застелену та готову; там приготуйте нам. 
<p>16 І пішли учні Його, і прийшли до міста, і знайшли, як сказав їм; і приготували пасху. 
<p>17 Коли настав вечір, Він прийшов з дванадцятьма. 
<p>18 І коли вони сіли і їли, Ісус сказав: Істину кажу вам, що один із вас, який їсть зі Мною, зрадить Мене. 
<p>19 Вони посмутніли і почали казати Йому один по одному: Чи не я? А також інший: Чи не я? 
<p>20 А Він сказав їм у відповідь: Один із дванадцяти, що умочує зі Мною в тарелі. 
<p>21 А втім, Син Людський іде, як написано про Нього; але горе тому чоловікові, котрим Син Людський видається; краще було б тому чоловікові не народжуватися. 
<p>22 І коли вони їли, Ісус узяв хліб, благословив, переламав, дав їм і сказав: Прийміть, їжте; це – тіло Моє. 
<p>23 І, взявши чашу, подякував і подав їм: і пили з неї всі. 
<p>24 І сказав їм: Це – кров Моя Нового Заповіту, що за багатьох проливається. 
<p>25 Істину кажу вам: Я вже не буду пити від плоду виноградного до того дня, коли буду пити нове вино у Царстві Божому. 
<p>26 І, проспівавши псалом, пішли на гору Олив, 
<p>27 І сказав їм Ісус: Усі ви спокуситеся через Мене цієї ночі; бо написано: Уражу пастиря, і порозбігаються вівці. 
<p>28 А по воскресінні Моєму Я зустріну вас у Галілеї. 
<p>29 Петро сказав Йому: Якщо навіть усі спокусяться, але не я. 
<p>30 І сказав йому Ісус: Істину кажу тобі, що нині ти, цієї ж ночі, передніше, аніж двічі проспіває півень, тричі зречешся Мене. 
<p>31 Але він ще палкіше казав: А хоч би мені й умерти з Тобою, не зречуся Тебе. Те саме й інші казали. 
<p>32 Прийшли до поселення, що називається Гетсиманія; і Він сказав учням Своїм: Посидьте тут, доки Я помолюся. 
<p>33 І взяв із Собою Петра, Якова та Івана, а тоді почав тужити і сумувати. 
<p>34 І сказав їм: Душа Моя страждає смертельно; побудьте тут і пильнуйте. 
<p>35 І, відійшовши недалеко, упав на землю і молився, щоб, коли можливо, обминула Його ця година; 
<p>36 І казав: Авва-Отче! Усе можливе Тобі; забери цю чашу від Мене; а втім, не те, чого Я бажаю, але те, чого Ти бажаєш. 
<p>37 Коли повернувся, то знайшов їх сплячими, і сказав Петрові: Симоне! Ти спиш? Не міг ти пильнувати одну годину? 
<p>38 Пильнуйте і моліться, щоб не впасти у спокусу: дух бадьорий, а плоть немічна. 
<p>39 І знову відійшов, молився, і сказав те саме слово. 
<p>40 А коли повернувся, знову знайшов їх сплячими: бо очі в них поважчали; і вони не знали, що Йому відповідати. 
<p>41 І прийшов утретє, і сказав їм: Ви все ще спите і спочиваєте? Уже кінець, прийшла година; ось, видається Син Людський в руки грішників; 
<p>42 Підведіться, ходімо: ось, наблизився той, що зраджує Мене. 
<p>43 І відразу, як Він іще говорив, прийшов Юда, один із дванадцятьох, і з ним безліч народу з мечами та кілками, від першосвящеників і книжників та старшин. 
<p>44 А той, що зраджував Його, подав їм знака, сказавши: Кого я поцілую, Той і є; візьміть Його і ведіть обережно. 
<p>45 І тільки-но прибув, відразу підійшов до Нього і каже: Учителю! Учителю! І поцілував Його.
<p>46 А вони поклали на Нього руки свої і схопили Його. 
<p>47 А один із тих, що стояли поблизу, вихопив меча і вдарив служника першосвященикового і відтяв йому вухо. 
<p>48 Тоді Ісус сказав їм: Немов на розбійника вийшли ви з мечами й кілками, щоб схопити Мене; 
<p>49 Кожного дня Я був з вами в храмі і навчав вас, і ви не брали Мене; але нехай справдиться Писання. 
<p>50 Тоді, залишивши Його, всі повтікали. 
<p>51 Один юнак, загорнувшися в одне лиш покривало, йшов слідом за Ним; і вояки схопили його. 
<p>52 Але Він, залишивши покривало, голий утік від них. 
<p>53 І привели Ісуса до першосвященика; і зібралися до нього всі першосвященики і старшини та книжники. 
<p>54 Петро здалеку назирці йшов за Ним, навіть до середини двору першосвященика, і сидів із служниками, і грівся біля вогню.
<p>55 А першосвященики і увесь синедріон шукали свідчення на Ісуса, щоб зрокувати Його на смерть, і не знаходили. 
<p>56 Бо чимало лжесвідчили супроти Нього, але й свідчень цих бракувало. 
<p>57 І деякі, підвівшись, лжесвідчили супроти Нього, і казали: 
<p>58 Ми чули, як Він казав: Я зруйную цей храм рукотворний і за три дні збудую інший, нерукотворний. 
<p>59 Але й такого свідчення їхнього було замало. 
<p>60 Тоді першосвященик став посередині і спитав Ісуса: Чому нічого не відповідаєш? Що вони супроти Тебе свідчать? 
<p>61 Але Він мовчав і не відповідав нічого. Знову першосвященик запитав Його і сказав Йому: Чи Ти Христос, Син Благословенного?
<p>62 Ісус сказав: Я; і ви побачите Сина Людського, Котрий сидить праворуч сили Божої, і що по хмарах іде небесних. 
<p>63 Тоді першосвященик роздер шати свої і сказав: Нащо нам додаткові свідки? 
<p>64 Ви чули ганьбу на Бога; як вам видається? І всі вони ухвалили, що Він мусить померти. 
<p>65 І деякі почали плювати на Нього, і, затуляючи Йому лице, били Його і говорили Йому: Пророкуй! І служники били Його по щоках. 
<p>66 Коли Петро був на подвірї внизу, прийшла одна служниця першосвященика. 
<p>67 І, забачивши Петра, що грівся, і, придивившися до нього, сказала: Ти також був з Ісусом Назарянином. 
<p>68 Але він зрікся, сказавши: Не знаю і не розумію, про що ти мовиш? І вийшов геть на переднє подвір‘я; і заспівав тоді півень. 
<p>69 А служниця побачила його знову і почала говорити всім, що тут стояли: Цей із них. 
<p>70 Він знову зрікся. А невдовзі ті, що тут стояли, знову почали казати Петрові: Справді, ти один із них; бо ти галілеянин, і говірка твоя схожа. 
<p>71 А він почав присягатися й божитися: Не знаю Чоловіка Цього, про Котрого говорите. 
<p>72 Тоді заспівав півень уже вдруге. І пригадав Петро слово, сказане Ісусом: Перш ніж півень заспівав двічі, тричі зречешся Мене. І почав плакати. 
<h4>Марка 15 Ісус перед Пилатом. (Мт.27:1-2,11-15; Лук.23:1-7,13-18; Ів.18:28-38; 19:1-16) 
<p>1 Негайно вранці першосвященики із старшинами та книжниками і увесь синедріон зібрали нараду і, зв‘язавши Ісуса, вивели і віддали Пилатові. 
<p>2 Пилат запитав Його: Ти – Цар Юдейський? А Він сказав йому у відповідь: Ти кажеш. 
<p>3 І першосвященики звинувачували Його вельми. 
<p>4 А Пилат знову запитав у Нього: Ти нічого не відповідаєш? Але Ти бачиш, як багато звинувачень супроти Тебе. 
<p>5 Але Ісус і на це нічого не відповів, так, що Пилат дивувався. 
<p>6 Проте на всіляке свято він відпускав їм одного в‘язня, якого просили вони. 
<p>7 Тоді був ув‘язнений [один] чоловік, на ім‘я Варавва, із своїми спільниками, котрі під час бунту вчинили вбивство. 
<p>8 І народ почав кричати і просити [Пилата] про те, що він завжди учиняв для них. 
<p>9 Але він сказав їм у відповідь: Чи хочете, – відпущу вам Царя Юдейського? 
<p>10 Бо знав, що першосвященики видали Його через заздрощі. 
<p>11 Але першосвященики підбурили народ [просити], щоб відпустив їм краще Варавву. 
<p>12 А Пилат, відповідаючи, сказав їм: А що ж ви хочете, щоб я вчинив із Тим, Котрого ви називаєте Царем Юдейським? 
<p>13 Вони знову закричали: Розіпни Його! 
<p>14 Пилат сказав їм: Якого ж злочина Він учинив? Але вони ще запекліше кричали: Розіпни Його!
<p>15 Тоді Пилат, бажаючи вчинити бажане народові, відпустив їм Варавву, а Ісуса, покатувавши, спровадив на розп‘яття. 
<p>16 А вояки відвели Його всередину дому, себто в преторію, і зібрали увесь загін вояків. 
<p>17 І одягли Його в багряницю і, сплівши терновий вінець, поклали на Нього; 
<p>18 І почали вітати Його: Радій, Царю Юдейський! 
<p>19 І били Його по голові тростиною, і плювали на Нього і, стаючи на коліна, вклонялися Йому. 
<p>20 А коли познущалися з Нього, стягнули з Нього багряницю, одягнули Його у власну одежу Його і повели Його, щоб розп‘ясти Його. 
<p>21 І примусили одного перехожого, кирінейця Симона, батька Олександра та Руфи, що йшов саме з поля, нести хреста Його. 
<p>22 І привели Його на місцину – Голгофу, що означає: “Лобне місце” . 
<p>23 І давали Йому пити вино, змішане з миром; але Він не прийняв. 
<p>24 І розп‘яли Його, і ділили одежу Його, кидаючи жереба, кому що взяти.
<p>25 Була третя година, коли розп`яли Його.
<p>26 І був напис, що засвідчував провину Його: “Цар Юдейський”. 
<p>27 Із Ним розп‘яли двох розбійників, одного по праву, а другого по ліву [руку] Його. 
<p>28 І справдилося слово Писання: І до злодіїв прилучений. 
<p>29 А ті, що проходили, лихословили Його, киваючи головами своїми, казали: Гей, Ти, що руйнуєш храм і за три дні споруджуєш! 
<p>30 Урятуй Себе Самого і зійди з хреста. 
<p>31 Так само й першосвященики з книжниками, насміхаючись, казали один одному: Інших рятував, а Себе не може врятувати! 
<p>32 Христос, Цар Ізраїлів, нехай зійде зараз із хреста, щоб ми бачили, і увіруємо. І розп‘яті з ним ганьбили Його. 
<p>33 О шостій годині лягла пітьма на всю землю і [тривала] до години дев‘ятої. 
<p>34 О дев‘ятій годині озвався Ісус дужим голосом: “Елі, Елі, лама савахтані? – що означає в перекладі: “Боже Мій, Боже Мій! Нащо Ти покинув Мене?” 
<p>35 Деякі, що стояли тут, зачувши, казали: Ось, Іллю кличе. 
<p>36 А один побіг, намочив губку оцтом, поклав на тростину і давав Йому пити, приказуючи: Стривайте, зачекаємо, чи прийде Ілля зняти Його. 
<p>37 Та Ісус, скрикнувши голосно, віддав духа. 
<p>38 І запона у храмі роздерлася надвоє, згори й донизу. 
<p>39 А сотник, що стояв навпроти Нього, побачив, що Він, отак скрикнувши, віддав духа, і сказав: Справді чоловік Цей був Сином Божим. 
<p>40 Були [тут] і жінки, котрі споглядали здалеку; поміж ними була й Марія Магдалина, і Марія, матір Якова молодшого, та Йосії, і Соломія, 
<p>41 Котрі й тоді, коли Він був у Галілеї, ходили за Ним і служили Йому, та багато інших, що разом із Ним прийшли до Єрусалиму. 
<p>42 А коли вже настав вечір, – тому що це була п‘ятниця, тобто, [день] перед суботою, 
<p>43 Прийшов Йосип з Ариматеї, відомий член ради, котрий також наджидав Царства Божого, насмілився зайти до Пилата і просив Тіло Ісусове. 
<p>44 Пилат здивувався, що Він уже помер; він прикликав сотника і запитав у нього: Чи давно помер? 
<p>45 І, дізнавшися від сотника, віддав Тіло Йосипові. 
<p>46 А він купив плащаницю, зняв Ісуса, обгорнув плащаницею і поклав до гробу, котрий був витесаний у скелі; і привалив камінь до входу у гріб. 
<p>47 А Марія Магдалина і Марія Йосієва, дивилися, де ховали Його. 
<h4>Марка 16 Воскресіння Ісуса і події сього дня. 
<p>1 Як минула субота, Марія Магдалина і Марія Якова і Соломія накупили пахощів, щоб іти й помазати Його. 
<p>2 І на світанку першого [дня] неділі вони прийшли до гробу, – як сходило сонце. 
<p>3 І гомоніли поміж собою: Хто відвалить нам каменя від входу до гробу? 
<p>4 А тоді глянули і побачили, що камінь відвалений; а він же був дуже великий. 
<p>5 І зайшли до гробу і там побачили юнака, що сидів праворуч від них, одягнений у білу одежу, – і жахнулися вони. 
<p>6 А він сказав їм: Не жахайтеся. Ісуса шукаєте Назарянина, розп‘ятого; Він воскрес, Його немає тут. Ось місце, де Його поклали було. 
<p>7 Але йдіть, скажіть учням Його, і Петрові, що Він зустріне вас у Галілеї; там Його побачите, як Він сказав вам. 
<p>8 І вийшли вони з гробу і кинулися бігти, їх обгорнув жах і трепет, і нікому нічого не сказали, тому що боялися. 
<p>9 [Коли] воскрес [Ісус] вранці першого [дня] неділі, то з‘явився найперше Марії Магдалині, з котрої вигнав сім демонів. 
<p>10 Вона пішла і звістила тим, що були з Ним, котрі плакали і ридали; 
<p>11 Але вони, тільки-но зачули, що Він живий, і що вона бачила Його, – не повірили. 
<p>12 Після цього з‘явився в іншому вигляді двом із них на дорозі, коли вони простували до поселення. 
<p>13 А вже ті повернулися і сповістили решті; але їм також не повірили. 
<p>14 Нарешті з‘явився самим одинадцятьом, що напівлежали [й вечеряли], і дорікав їм за невіру і жорстоке серце, що тим, котрі бачили Його воскресіння, не повірили. 
<p>15 І сказав їм: Ідіть по всьому світі і проповідуйте Євангелію кожному створінню. 
<p>16 Хто буде вірити і хреститися, врятований буде; а хто не буде вірувати, засуджений буде. 
<p>17 А тих, що повірили, будуть супроводжувати ці ознаки: йменням Моїм будуть виганяти бісів, будуть говорити новими мовами; 
<p>18 Будуть брати гадюк, і, якщо вип‘ють смертоносне щось, не зашкодить їм; покладуть руки на хворих, і вони стануть здорові. 
<p>19 Отож, Господь, після бесіди з ними, вознісся на небо і сів праворуч Бога.
<p>20 І вони рушили і проповідували скрізь при Господньому сприянні і утвердженні слова ознаками, які його супроводили. Амінь. 
