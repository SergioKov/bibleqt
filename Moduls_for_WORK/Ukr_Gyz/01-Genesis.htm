
<h4>Буття 1 Початок творення світу. 
<p>1 На початку утворив Бог небо i землю. 
<p>2 А земля була невидна i пустельна, i морок на поверхнi безоднi; i Дух Божий ширяв над водою. 
<p>3 I сказав Бог: Нехай буде свiтло. I вчинилося свiтло. 
<p>4 I побачив Бог свiтло, що воно гарне; i вiддiлив Бог свiтло вiд пiтьми. 
<p>5 I назвав Бог свiтло днем, а пiтьму нiччю. I був вечiр, i був ранок: день перший. 
<p>6 I сказав Бог: Хай буде твердь посеред води, i нехай вiддiляє вона воду од води. 
<p>7 I утворив Бог твердь; i вiддiлив воду, котра пiд твердю, од води, котра над твердю. I сталося так. 
<p>8 I назвав Бог твердь небом. I був вечiр, i був ранок: день другий. 
<p>9 I сказав Бог: Нехай збереться вода, котра пiд небом, в одне мiсце, i нехай з'явиться суходiл. I сталося так. 
<p>10 I назвав Бог суходiл землею, а зiбранi води назвав морями. I побачив Бог, що [це] добре. 
<p>11 I сказав Бог: Нехай вродить земля траву, ярину, що сiє насiння, дерево плiдне, що приносить за родом своїм плiд, в котрому насiння його на землi. I сталося так. 
<p>12 I вродила земля траву, ярину, що сiє насiння за родом її, i дерево, що приносить плiд, в котрому насiння його за родом його. I побачив Бог, що [це] добре. 
<p>13 I був вечiр, i був ранок: день третiй. 
<p>14 I сказав Бог: Нехай будуть свiтила на твердi небеснiй, для вiдокремлення дня вiд ночi, i для ознак, сезонiв, днiв i рокiв. 
<p>15 I нехай будуть вони свiтильниками на твердi небеснiй, щоб освiтлювати землю. I сталося так. 
<p>16 I утворив Бог два свiтила великi: свiтило бiльше, для проводу дня, i свiтило менше - для проводу ночi, i зорi; 
<p>17 I розмiстив їх Бог на твердi небеснiй, щоб свiтили на землю, 
<p>18 I правували днем i нiччю, i вiддiляли свiтло вiд пiтьми. I побачив Бог, що [це] добре. 
<p>19 I був вечiр, i був ранок: день четвертий. 
<p>20 I сказав Бог: Хай утворить вода удосталь рухливих живих iстот; i птахи нехай полетять над землею, по твердi небеснiй. 
<p>21 I утворив Бог рибу велику i всiляку iстоту живу, що рухається, котрих утворила вода за родом їхнiм, i птахiв крилатих за родом їхнiм. I побачив Бог, що [це] добре. 
<p>22 I благословив їх Бог, кажучи: Плодiться i розмножуйтеся, i виповнюйте води i моря, i птахи нехай розмножуються на землi. 
<p>23 I був вечiр, i був ранок: день п'ятий. 
<p>24 I сказав Бог: Нехай витворить земля iстот живих за родом їхнiм, скотину, плазунiв i звiрiв земних за родом їхнiм. I сталося так. 
<p>25 I витворив Бог звiрiв земних за родом їхнiм, i скотину за родом її, i всiх плазунiв земних за родом їхнiм. I побачив Бог, що [це] добре. 
<p>26 I сказав Бог: Створимо людину за образом Нашим, за подобою Нашою; i нехай володарює вона над рибою морською i над птахами небесними, i над скотиною, i над усiєю землею, i над усiлякою гадиною, що повзає по землi. 
<p>27 I витворив Бог людину за образом Своїм, за образом Божим утворив її; чоловiком i жiнкою витворив їх. 
<p>28 I благословив їх Бог, i сказав їм Бог: Плодiться i розмножуйтеся, i виповнюйте землю, i володiйте нею, i володарюйте над рибою морською, i над птахами небесними, i над кожною живою твариною, що рухається по землi. 
<p>29 I сказав Бог: Ось, Я дав вам усiляку траву, що сiє насiння, котра є на всiй землi, i всiляке дерево, у котрого плiд деревний, що сiє насiння: Це вам буде харчем. 
<p>30 А всiм звiрам земним, i всiм птахам небесним, i всiлякому плазуновi, що повзає по землi, у якому життя, [дав] Я всю зелень травну на харчi. I сталося так. 
<p>31 I побачив Бог усе, що Вiн утворив, i ось, воно добре вельми. I був вечiр, i був ранок: день шостий. 
<h4>Буття 2 Суботній спочин Господа - прообраз спочину віруючих у досконалому діянні спасіння. 
<p>1 Так витворені небо і земля, і все військо їхнє. 
<p>2 І звершив Бог під сьомий день справи Свої, котрі Він чинив, і спочив сьомого дня від усіх справ Своїх, котрі вчинив. 
<p>3 І благословив Бог сьомий день, і освятив його; бо цього дня спочив од усіх справ Його, котрі Бог чинив і творив. 
<p>4 Ось походження неба і землі, при утворенні їх, того часу, коли Господь Бог утворив землю і небо. 
<p>5 І всілякий польовий чагарник, котрого ще не було на землі, і всіляку польову траву, котра ще не росла; бо Господь Бог не посилав дощу на землю, і не було людини для обробітку землі; 
<p>6 Але пара підносилася від землі, і зрошувала всю поверхню землі. 
<p>7 І утворив Господь Бог чоловіка із тліну земного і вдихнув в обличчя його дихання життя, і став чоловік душею живою. 
<p>8 І посадив Господь Бог рай в Едені на сході; і поселив там чоловіка, котрого утворив. 
<p>9 І виростив Господь Бог із землі всіляке дерево, приємне для ока і придатне для харчу, і дерево життя посеред раю, і дерево пізнання добра і зла. 
<p>10 Із Едену витікала річка для зрошення раю, і потім розгалужувалася на чотири ріки. 
<p>11 Ім'я однієї Пішон: вона обтікає всю землю Хавила, ту, де золото; 
<p>12 І золото цієї землі добре; там бделій і камінь онікс.
<p>13 Ім'я другої ріки Ґіхон, вона обтікає всю землю Куш. 
<p>14 Ім'я третьої річки Тигр: вона біжить на сході Ашшуру; А четверта ріка – Єфрат. 
<p>15 І взяв Господь Бог чоловіка, і поселив його в саду Еденському, щоб обробляти його і опікуватися ним. 
<p>16 І заповідав Господь Бог чоловікові, говорячи: Від усілякого дерева в саду ти будеш вільно їсти; 
<p>17 А від дерева пізнання добра і зла не їж від нього; бо того ж дня, котрого ти покуштуєш од нього, смертю помреш. 
<p>18 І сказав Господь Бог: Не добре бути чоловікові одному; утворимо йому помічника, відповідного йому. 
<p>19 Господь Бог витворив із землі всіх тварин польових і всіх птахів небесних, і привів до чоловіка, аби побачити, як він назве їх, і, щоби, як назве чоловік кожну живу істоту, таким і було б їй ім'я. 
<p>20 І назвав чоловік ймення всім тваринам і птахам небесним і всім звірям польовим: але для чоловіка не знайшлося помічника, схожого на нього. 
<p>21 І навів Господь Бог на чоловіка міцний сон; і, коли він заснув, узяв одне із ребер його, і затулив те місце плоттю. 
<p>22 І утворив Господь Бог із ребра, взятого у чоловіка, жінку, і привів її до чоловіка. 
<p>23 І сказав чоловік: Ось, ця кість од кісток моїх і плоть від плоті моєї; вона буде називатися жінкою: бо взята від чоловіка. 
<p>24 Тому нехай залишить чоловік батька свого і матір свою, і поєднається з дружиною своєю, і будуть одна плоть. 
<p>25 І були обидвоє голі, Адам і дружина його, і не соромилися. 
<h4>Буття 3 Спокушування Єви, пробудження сумнівів. 
<p>1 Змій був найхитріший з-поміж усіх звірів польових, котрих витворив Господь Бог. І сказав змій жінці: Чи справді сказав Бог: Не їжте від жодного дерева в раю? 
<p>2 І сказала жінка змієві: Плоди з дерев ми можемо їсти. 
<p>3 Тільки плодів дерева, котре посеред раю, сказав Бог, не їжте і не торкайтеся до них, щоб вам не вмерти. 
<p>4 І сказав змій жінці: Ні, не помрете; 
<p>5 Але знає Бог, що того дня, котрого ви скуштуєте їх, тоді очі ваші відкриються, і ви будете, як боги, котрі знають добро і зло. 
<p>6 І побачила жінка, що дерево добре на поживу, і що воно приємне для очей, бо вчиняє мудрим, і взяла плодів його, і спожила, і дала також чоловікові своєму, і він їв. 
<p>7 І поглибшав зір у них обидвох, і довідалися, що голі, і позшивали оливкове листя і поробили собі пояси. 
<p>8 І почули голос Господа Бога, Який простував раєм у пору денної прохолоди, і сховався Адам і дружина його від Господа Бога поміж деревами раю. 
<p>9 І покликав Господь Бог Адама, і сказав йому: Де ти?. 
<p>10 Він сказав: Голос Твій я почув у раю, і злякався, бо я голий, і сховався. 
<p>11 І сказав (Бог): Хто сказав тобі, що ти голий? Чи не їв ти з дерева, з котрого Я заборонив тобі їсти? 
<p>12 Адам сказав: Жінка, котру Ти дав мені, вона дала мені з дерева, і я спожив. 
<p>13 І сказав Господь Бог жінці: Нащо ти оце вчинила? Жінка сказала: Змій обдурив мене, і я їла. 
<p>14 І сказав Господь Бог змієві: За те, що ти вчинив це, проклятий ти перед усіма тваринами і перед усіма звірами польовими; ти будеш повзати на череві своєму, і будеш їсти тлін упродовж днів життя твого. 
<p>15 І ворожнечу покладу між тобою і поміж жінкою, і поміж насінням твоїм (нащадками) і насінням її, воно буде вражати тебе в голову, а ти будеш жалити його в п'яту. 
<p>16 А жінці сказав: Множачи, помножу скорботу твою у вагітності твоїй; у стражданнях будеш народжувати дітей; і до чоловіка твого потяг твій, і він буде панувати над тобою. 
<p>17 Адамові ж сказав: За те, що ти вчинив за словом дружини твоєї і їв з дерева, з якого я наказав тобі не їсти, проклята земля через тебе; зі скорботою будеш харчуватися з неї у всі дні життя твого. 
<p>18 Терня і будяки буде вона тобі родити, і їстимеш польову траву. 
<p>19 У поті лиця твого їстимеш хліб, доки не повернешся в землю, з котрої тебе взято; бо ти є тлін і в тлін повернешся. 
<p>20 І назвав Адам ім'я дружині своїй Єва, бо стала вона матір'ю всіх живих. 
<p>21 І вчинив Господь Бог Адамові і дружині його одяг шкіряний і одягнув їх. 
<p>22 І сказав Господь Бог: Ось, Адам став, як один із Нас, знаючи добро і зло; тож тепер, аби лише не простяг він руки своєї і не взяв ще й з дерева життя і, споживши, не став жити повік. 
<p>23 І спровадив його Господь Бог із саду Еденського, щоб обробляти землю, з котрої був узятий. 
<p>24 І вигнав Адама, і поставив на сході біля Еденського саду херувима і полум'яний меч, який обертався навсібіч, щоб стерегти стежку до дерева життя. 
<h4>Буття 4 Перші нащадки. 
<p>1 Адам спізнав Єву, дружину свою; І вона завагітніла й породила Каїна і сказала: Надбала я людину від Господа. 
<p>2 Потім породила брата його Авеля. І став Авель вівчарем, а Каїн обробляв землю. 
<p>3 По якомусь часі Каїн приніс Господові пожертву з плодів ріллі. 
<p>4 І Авель приніс пожертву з первістків своєї дрібної скотини, і то з найгладкіших. І зауважив Господь Бог Авеля і пожертву його, 
<p>5 А на Каїна і на пожертву його не глянув. Каїн дуже розгнівався й вельми спохмурнів. 
<p>6 І сказав Господь Каїнові: Чого ти спохмурнів? І від чого гіркота на лиці твоєму? 
<p>7 Коли чиниш добре, хіба не підносиш обличчя? А коли не чиниш доброго, то гріх у порозі лежить; він зваблює тебе до себе, але ти пануй над ним. 
<p>8 І сказав Каїн Авелю, братові своєму: Нумо, ходімо в поле. І коли вони були в полі, Каїн напав на брата свого і вбив його. 
<p>9 І сказав Господь Каїнові: Де Авель, брат твій? Він одказав: Не знаю, хіба я сторож братові моєму? 
<p>10 І сказав Господь: Що ти вчинив? Голос крови брата твого волає до Мене від землі. 
<p>11 І нині проклятий ти від землі, котра розтулила уста свої, аби прийняти кров брата твого з руки твоєї. 
<p>12 Коли ти оброблятимеш землю, вона вже більш не буде давати сили своєї для тебе; ти будеш вигнанцем і бурлакою на землі. 
<p>13 І сказав Каїн Господові: Кара мені завелика, щоб її витримати. 
<p>14 Ось, Ти відтепер спроваджуєш мене з лиця землі, і від лиця Твого я ховаюся, і буду вигнанцем і бурлакою на землі; і будь-хто, що зустрінеться зі мною, заб'є мене. 
<p>15 І сказав йому Господь: За те будь-хто, забивши Каїна, зазнає помсти всемеро. І вчинив Господь Каїнові знамення, щоб ніхто, зустрівшися з ним, не вбив його. 
<p>16 І відійшов Каїн від лиця Господа; і оселився на землі Нод, що на схід від Едену. 
<p>17 І спізнав Каїн дружину свою; і вона завагітніла, і народила Каїнові Еноха. І збудував він місто; і назвав місто за йменням сина свого Енох. 
<p>18 У Еноха ж народився Ірад; Ірад породив Мегуяїла; Мегуяїл породив Метушаїла; Метушаїл породив Ламеха. 
<p>19 І взяв собі Ламех дві дружини; ім'я однієї Ада, а ймення другої – Цілла. 
<p>20 Ада породила Явала: він був батьком тих, що живуть у шатрах і випасають худобу. 
<p>21 Ім'я братові його Ювал: він був батьком гуслярів та сопілкарів. 
<p>22 Цілла також породила Тувалкаїна, який був ковалем усіх знарядь з міді та заліза. І сестра Тувалкаїнова була Ноема. 
<p>23 І сказав Ламех дружинам своїм: Адо і Цілло! Дослухайтеся голосу мого, дружини Ламехові! Зважайте на слово моє: Я забив мужа, бо він поранив мене, і юнака за уразу мою. 
<p>24 Якщо за Каїна була помста всемеро, то за Ламеха у сімдесят разів по семеро. 
<p>25 І спізнав Адам іще дружину свою, і вона породила сина, і назвала його ім'ям: Сет, тому що, [оповідала вона], Бог дав мені друге насіння замість Авеля, котрого убив Каїн. 
<p>26 У Сета також народився син, і він назвав його ім'ям: Енош; тоді заходилися накликати ймення Господнє. 
<h4>Буття 5 Родовід Адама і нащадки Сета. 
<p>1 Ось родовід Адамів: у день коли Бог утворив людину (чоловіка), за образом Божим витворив її. 
<p>2 Чоловіка і жінку витворив їх, і благословив їх, і дав їм ім'я: Адам, в день утворення їхнього. 
<p>3 Адам жив сто тридцять літ, і народив [сина] за подобою своєю, за образом своїм, і назвав його ім'ям Сет. 
<p>4 Днів Адамових по народженню ним Сета було вісімсот літ, і породив він синів і дочок. 
<p>5 А всіх днів життя Адамового було дев'ятсот тридцять літ, і він помер. 
<p>6 Сет жив сто п'ять літ і породив Еноша. 
<p>7 Породивши Еноша, Сет жив ще вісімсот сім років, і породив синів та дочок. 
<p>8 А всіх же днів Сетових було дев'ятсот дванадцять літ, і він помер. 
<p>9 Енош жив дев'яносто літ, і породив Кенана, 
<p>10 Породивши Кенана, Енош жив ще вісімсот п'ятнадцять літ, і породив синів та дочок. 
<p>11 А всіх днів Еношових було дев'ятсот п'ять літ, і він помер. 
<p>12 Кенан жив сімдесят літ, і породив Магалал'їла. 
<p>13 Породивши Магалал'їла, Кенан жив ще вісімсот сорок літ, і породив синів і дочок. 
<p>14 А всіх днів Кенанових було дев'ятсот десять літ, і він помер. 
<p>15 Магалал'їл жив шістдесят п'ять літ, і породив Яреда. 
<p>16 По народженні Яреда, Магалал'їл жив ще вісімсот тридцять літ, і породив синів і дочок. 
<p>17 А всіх днів Магалал'їла було вісімсот дев'яносто п'ять літ, і він помер. 
<p>18 Яред жив сто шістдесят два роки, і породив Еноха. 
<p>19 Породивши Еноха, Яред жив ще вісімсот літ, і породив синів та дочок. 
<p>20 А всіх днів Яреда було дев'ятсот шістдесят два роки, і він помер. 
<p>21 Енох жив шістдесят п'ять років, і породив Метушалаха. 
<p>22 І ходив Енох перед Богом по народженню Метушалаха триста літ, і породив синів і дочок. 
<p>23 А всіх днів Енохових було триста шістдесят п'ять літ. 
<p>24 І ходив Енох перед Богом; і не стало його, тому що Бог забрав його. 
<p>25 Метушалах жив сто вісімдесят сім літ, і породив Ламеха. 
<p>26 Породивши Ламеха, Метушалах жив ще сімсот вісімдесят два роки, і породив синів та дочок. 
<p>27 А всіх днів Метушалахових було дев'ятсот шістдесят дев'ять літ, і він помер. 
<p>28 Ламех жив сто вісімдесят два роки, і породив сина. 
<p>29 І дав ім'я йому: Ной (спочин), сказавши: Він буде втіхою у роботі нашій і в трудах рук наших під час [обробітку] землі, котру прокляв Господь. 
<p>30 І жив Ламех, після народження Ноя, п'ятсот дев'яносто п'ять літ, і породив синів та доньок. 
<p>31 А всіх днів Ламехових було сімсот сімдесят сім літ; і він помер. 
<p>32 Ноєві було п'ятсот літ, і породив Ной Сима, Хама і Яфета. 
<h4>Буття 6 Потоп. Причини гніву Божого. 
<p>1 Коли люди почали на поверхні землі розмножуватися, і народилися в них доньки, 
<p>2 Тоді сини Божі побачили доньок людських, що вони вродливі, і брали їх собі в дружини, котру хто вибрав. 
<p>3 І сказав Господь: Не вічно Духові Моєму змагатися з людиною; бо вона чинить гріх за невіглаством своїм, і вона плоть; нехай буде днів її сто двадцять літ. 
<p>4 Під той час були на землі велети, надто ж потому, як сини Божі почали входити до людських доньок, і вони народжували їм [дітей]. Це були могутні, з давен-давен славетні люди. 
<p>5 І побачив Господь, що велике розбещення людей на землі, і що всі думки і помисли серця їхнього було зло повсякчасне. 
<p>6 І тому пожалкував Господь, що утворив людину на землі, і зажурився в серці Своєму. 
<p>7 І сказав Господь: Винищу з лиця землі людей, котрих Я утворив, від людини до тварин, і плазунів і птахів небесних, винищу; бо Я жалкую, що створив їх. 
<p>8 А Ной надбав благодать перед очима Господніми. 
<p>9 Ось життя Ноєве: Ной був чоловіком праведним і безвинним в роді своєму; Ной ходив з Богом. 
<p>10 Ной породив трьох синів: Сима, Хама і Яфета. 
<p>11 Але земля розбестилася перед Богом, і виповнилася земля злочинами. 
<p>12 І глянув Бог на землю, – і ось, вона розбещена: Бо всіляка плоть спотворила стежку свою на землі. 
<p>13 І сказав Бог Ноєві: Кінець всілякій плоті настав переді Мною; бо земля виповнилася од них злочинами. І ось, Я винищу їх на землі. 
<p>14 Збудуй собі ковчега з дерева гофер; помешкання вчини в ковчезі, і просмоли його смолою зсередини і зовні. 
<p>15 І вчини його так: довжина ковчега триста ліктів; ширина п'ятдесят ліктів, а висота його тридцять ліктів. 
<p>16 І вчини вікно у ковчезі і до ліктя зведи його вгорі, і двері в ковчезі вчини з боку його; влаштуй у ньому нижнє, друге і третє (поверхи) житло. 
<p>17 І ось, Я наведу на землю потоп води, щоб винищити всіляку плоть, котра має дихання життя під небесами; і все, що є на землі, загине. 
<p>18 Але з тобою Я вчиню заповіта Мого, і увійдеш у ковчег ти, і сини твої, і дружина твоя, і дружини синів твоїх з тобою. 
<p>19 Заведи також у ковчег із усіх тварин і від усілякої плоті по двоє, щоб вони залишилися з тобою живі: нехай вони будуть чоловічої статі і жіночої. 
<p>20 Із птахів за родом їхнім, та із тварин за родом їхнім, та з усіх плазунів на землі за родом їхнім, з усіх по двоє увійдуть до тебе, щоб лишилися живими. 
<p>21 Також візьми собі всілякого харчу, котрим харчуються, і збери до себе; і буде він для тебе і для них поживою. 
<p>22 І вчинив Ной усе, як наказав йому Бог, так він і вчинив. 
<h4>Буття 7 Потоп, як вид суду Божого. 
<p>1 І сказав Господь Ноєві: Увійди ти і родина твоя до ковчега; бо тебе побачив Я праведним переді Мною у роді цьому. 
<p>2 І всілякої тварини чистої візьми по семеро, самців і самок, а із тварин нечистих по двоє, самців і самок. 
<p>3 Також із птахів небесних по семеро, самців і самок, щоб зберегти насіння для всього лиця землі. 
<p>4 Бо через сім днів Я пошлю дощ на землю сорок днів і сорок ночей; і винищу все живе з лиця землі. 
<p>5 Ной учинив усе, що Господь наказав йому. 
<p>6 А Ноєві було шістсот літ, як стався потоп на землі. 
<p>7 І ввійшов Ной і сини його, і дружина його, і дружини синів його до ковчега від потопу водою. 
<p>8 І з тварин чистих і з тварин нечистих, і з птаства, і з усіх плазунів, що на землі. 
<p>9 По двоє, самців і самок, увійшли до Ноя в ковчег, як Бог звелів Ноєві. 
<p>10 Через сім днів води потопу впали на землю. 
<p>11 На шістсотім році Ноєвого життя, другого місяця, сімнадцятого дня місяця, у сей день розверзлися всі джерела великої безодні, і вікна небесні прочинилися; 
<p>12 І лив на землю дощ сорок днів і сорок ночей. 
<p>13 Того самого дня увійшов до ковчега Ной і Сим, Хам і Яфет, сини Ноєві, і дружина Ноєва, і три дружини синів його з ними. 
<p>14 Вони, і всі звірі за родом їхнім, і всіляка скотина за родом її, і всі плазуни, що повзають по землі, за родом їхнім, і все птаство, за родом їхнім, усяка птаха крилата. 
<p>15 І ввійшли до Ноя в ковчег по двоє од всілякої плоті, в котрій є дух життя. 
<p>16 І ввійшли самці і самки всілякої плоті, як звелів йому Бог. І Господь зачинив його. 
<p>17 І тривала на землі повінь сорок днів, і, прибуваючи, вода піднесла ковчега, і він піднявся над землею. 
<p>18 А вода все прибувала, вельми розливалася по землі, і ковчег плавав на поверхні води. 
<p>19 І прибувала вода на землю вельми й вельми, так що затопила всі високі гори, котрі є під [усим] небом. 
<p>20 На п'ятнадцять ліктів піднялася над ними вода, і затопила гори. 
<p>21 І загинула всіляка плоть, яка рухалася по землі, і птахи, і скотина, і звірі, і всі плазуни, котрі повзали по землі, і всі люди. 
<p>22 Усе, що мало дихання духа життя у ніздрях своїх на суходолі, померло. 
<p>23 Винищилася всіляка істота, котра була на поверхні землі, від людини до тварини, і плазунів, і птахів небесних, все винищилося на землі: залишилися тільки Ной, і ті, що [були] з ним у ковчезі. 
<p>24 І опанувала вода землю на сто п'ятдесят днів. 
<h4>Буття 8 Кінець потопу. 
<p>1 І згадав Бог про Ноя, і про всіх звірів, і про всіляку скотину, котрі були з ним у ковчезі; і навернув Бог вітер на землю, і води почали відпливати. 
<p>2 І замкнулися джерела безодні і вікна небесні, і вщух дощ із неба. 
<p>3 А вода поволі верталася із землі, і почала опадати вода, як минуло сто п'ятдесят днів. 
<p>4 І зупинився ковчег сьомого місяця, сімнадцятого дня місяця, на горах Араратських. 
<p>5 Вода опадала дедалі, аж до десятого місяця; а першого дня десятого місяця завиднілося верхів'я гір. 
<p>6 По сорока днях Ной відчинив зроблене ним вікно у ковчезі. 
<p>7 І випустив ворона, котрий, відлетівши, літав і повертався, доки звільнилася земля од води. 
<p>8 Потім випустив од себе голуба, щоби переконатися, чи зійшла вода з лику землі. 
<p>9 Але голуб не знайшов місця спокою для ніг своїх, і повернувся до нього в ковчег; бо вода все ще була на поверхні всієї землі; і він простер руку свою, і взяв його, і прийняв до себе в ковчег. 
<p>10 І, зачекавши іще сім днів інших, знову випустив голуба з ковчега. 
<p>11 Голуб повернувся до нього надвечір; і ось, свіжий оливковий листочок у дзьобі: і Ной довідався, що вода зійшла з лику землі. 
<p>12 Він зачекав іще сім днів інших, і випустив голуба; і він уже не повернувся до нього. 
<p>13 Шістсот першого року до першого [дня] першого місяця зійшла вода із землі; і розібрав Ной покрівлю ковчега, і огледівся, аж ось поверхня землі стала суходолом. 
<p>14 І другого місяця, двадцять сьомого дня місяця, земля висохла. 
<p>15 І сказав Бог Ноєві: 
<p>16 Вийди з ковчега ти, і дружина твоя, і сини твої, і дружини синів твоїх з тобою. 
<p>17 Виведи із собою всіх тварин, котрі з тобою, од всілякої плоті, з птахів і скоту, і всіх плазунів, що повзають по землі: Нехай розійдуться вони по землі, і нехай плодяться, розмножуються на землі. 
<p>18 І вийшов Ной, і сини його, і дружина його, і дружини синів його з ним. 
<p>19 І всі звірі, і всі плазуни, і всі птахи, все, що рухається по землі за родами своїми, вийшли з ковчега. 
<p>20 І спорудив Ной жертовника Господові; і взяв із усіляких тварин чистих, і з усіляких птахів чистих, і приніс усеспалення на жертовнику. 
<p>21 І почув Господь приємні пахощі, і сказав Господь у серці Своєму: Не буду більше проклинати землю за людину, бо помисли людського серця – зло від юности її; і не буду більше вражати всього, що живе, як Я вчинив. 
<p>22 У майбутньому в усі дні землі сівба і жнива, холод і спека, літо і зима, день і ніч не припиняться. 
<h4>Буття 9 Третій заповіт - веселка. 
<p>1 І благословив Бог Ноя і синів його, і сказав їм: Плодіться і розмножуйтеся, і виповнюйте землю. 
<p>2 Нехай страхаються і тремтять перед вами всі звірі земні, і всі птахи небесні, все, що рухається на землі, і всі риби морські; у ваші руки віддані вони. 
<p>3 Усе, що пересувається, що живе, буде вам на спожиток; як зелень трави, даю вам усе це. 
<p>4 Тільки плоті, поки жива, себто, з кров'ю, не їжте. 
<p>5 Я посягну на кров вашу, [у котрій] життя ваше, посягну на неї від кожного звіра, посягну також на життя людини від руки людини, від руки брата її. 
<p>6 Хто пустить кров людську, того кров буде пролита рукою людини: Бо людина утворена за образом Божим. 
<p>7 А ви плодіться і розмножуйтеся, і поширюйтеся по землі, і множтеся на ній. 
<p>8 І сказав Бог Ноєві і синам його з ним: 
<p>9 Ось, Я укладаю заповіта Мого з вами і з нащадками вашими після вас. 
<p>10 І з кожною живою істотою, котра з вами, з птахами і скотиною, і з усіма звірами земними, котрі у вас, з усіма, що вийшли з ковчега, з усіма тваринами земними. 
<p>11 Укладаю заповіта Мого з вами, що вже ніколи не буде винищена усіляка плоть водами потопу, і не буде вже потопу на спустошення землі. 
<p>12 І сказав Бог: Ось ознака заповіту, котрого Я укладаю поміж Мною і поміж вами, і між усілякою живою душею, котра з вами, за поколіннями назавжди; 
<p>13 Я прокладаю веселку Мою у хмарі, щоб вона була ознакою заповіту поміж Мною і поміж землею. 
<p>14 І станеться, коли Я наведу хмару на землю, то з'явиться веселка у хмарі; 
<p>15 І Я згадаю заповіта Мого, котрий поміж Мною і між вами, і поміж кожною душею живою у кожній плоті; і не буде більше вода потопом на винищення всякої плоті. 
<p>16 І буде веселка у хмарі, і Я побачу її, і пригадаю заповіта вічного поміж Богом і поміж кожною живою істотою у кожній плоті, котра на землі. 
<p>17 І сказав Бог Ноєві: Ось ознака заповіту, котрого Я поставив поміж Мною і поміж кожною плоттю, котра на землі. 
<p>18 Сини Ноєві, які вийшли з ковчега, були: Сим, Хам і Яфет. А Хам, був батьком ханаанеїв. 
<p>19 Оці троє були синами Ноєвими, і від них заселилася земля. 
<p>20 Ной почав обробляти землю, і насадив виноградника. 
<p>21 І випив він вина, і сп'янів, і [лежав] оголений в шатрі своєму. 
<p>22 І забачив Хам, батько Ханаана, наготу батька свого і, вийшовши, розповідав двом братам своїм. 
<p>23 А Сим і Яфет взяли одежу і, поклавши її на плечі свої, пішли задки, й прикрили наготу батька свого; лиця їхні були обернені назад, і вони не бачили наготи батька свого. 
<p>24 Ной отямився од вина свого і довідався, що вчинив над ним молодший син його; 
<p>25 І сказав: Проклятий [буде] Ханаан; рабом рабів буде він у братів своїх. 
<p>26 Потім сказав: Благословенний Господь Бог Симів; А Ханаан буде йому рабом. 
<p>27 Хай же поширює Бог Яфета, і нехай оселиться він у шатрах Симових; Ханаан же буде рабом йому. 
<p>28 І прожив Ной після потопу триста п'ятдесят літ. 
<p>29 А всіх днів Ноєвих було дев'ятсот п'ятдесят літ; і він помер. 
<h4>Буття 10 Родовід Ноя. 
<p>1 Ось родовід синів Ноєвих: Сима, Хама, Яфета. Після потопу народилися в них діти. 
<p>2 Сини Яфета: Гомер, Маґоґ, Мадай, Яван, Тувал, Мешех, і Тирас. 
<p>3 Сини Ґомера: Ашкеназ, Рифат, і Тоґарма. 
<p>4 Сини Явана: Еліша і Таршиш, Киттім і Доданім. 
<p>5 Від них заселилися острови народів на землях їхніх, кожний за мовою своєю, за племенем своїм, у народах своїх. 
<p>6 Сини Хама: Куш, Міцраїм, Фут і Ханаан. 
<p>7 Сини Куша: Сева, Хавіла, Савта, Раама і Савтех. Сини Раами: Шева і Дедан. 
<p>8 Куш народив також Німрода: сей почав бути міцним на землі. 
<p>9 Він був значний звіролов перед Господом; а тому й кажуть: значний звіролов, як Німрод, перед Господом. 
<p>10 Царство його спочатку [складали] : Вавилон, Ерех, Аккад і Калне, на землі Шінеар. 
<p>11 Із цієї землі вийшов Ашшур і збудував Ніневію і Реховот-Ір та Калах. 
<p>12 І Ресен поміж Ніневією і між Калахом; це місто велике. 
<p>13 Від Міцраїма походять лудії, анамії, легавії, нафтухії, 
<p>14 патрусії, каслухії, звідки вийшли филистимляни, і кафторії. 
<p>15 Від Ханаана народилися: Сидон, первісток його, Хет, 
<p>16 евусеї, амореї, ґірґашеї, 
<p>17 хіввеї, аркеї, синеї, 
<p>18 арведеї, цемареї і хаматеї. Пізніше племена ханаанські поширилися. 
<p>19 І були межі ханаанеїв від Сидону до Ґерару, аж до Ґази, звідси до Содому, Гомори, Адми і Цевоїму аж до Лашу. 
<p>20 Це сини Хамові, за племенами їхніми, за мовами їхніми, в народах їхніх. 
<p>21 Були діти і в Сима, батька всіх синів Еверових, старшого брата Яфета. 
<p>22 Сини Сима: Елам, Ашшур, Арпахшад, Луд, Арам. 
<p>23 Сини Арама: Уц, Хул, Ґетер і Маш. 
<p>24 Арпахшад породив Шелаха, Шелах породив Евера. 
<p>25 У Евера народилося два сини; і ім'я одному: Пелеґ, бо за днів його земля поділена; ім'я братові його: Йоктан. 
<p>26 Йоктан породив Алмодада, Шалефа, Хасар-Мавета, Єраха, 
<p>27 Гадорама, Узала, Диклу. 
<p>28 Овала, Авімаїла, Шеву. 
<p>29 Офіра, Хавілу і Йовава. Все це сини Йоктанові. 
<p>30 Поселення їхні були від Меші до Сефару, гори східної. 
<p>31 Це сини Симові за племенами їхніми, за мовами їхніх, на землях їхніх, за родами їхніми. 
<p>32 Ось племена синів Ноєвих, за родоводами їхніми, в народах їхніх. Від них розповсюдилися народи по землі після потопу. 
<h4>Буття 11 Заповіт Бога з Ноєм не захищає людину від падіння. Побудова Вавилонської башти. 
<p>1 На всій землі була одна мова і слова одні. 
<p>2 Рушивши зі Сходу, вони (люди) знайшли на землі Шінеар рівнину і поселилися там. 
<p>3 І сказали [вони] одне одному: наробимо цеглин і обпалимо вогнем. І стала у них цегла замість каміння, а земляна смола замість вапна. 
<p>4 І сказали вони: збудуємо собі місто і башту, висотою до небес; і вчинимо собі ім'я передніше, аніж розповсюдимося по лицю всієї Землі. 
<p>5 І зійшов Господь оглянути місто і башту, котрі споруджували сини людські. 
<p>6 І сказав Господь: Ось, один народ, і одна у всіх мова, і ось що почали вони чинити, і не відмовляться вони від того, що задумали вчинити. 
<p>7 Зійдімо ж, і змішаймо там мову їхню так, щоб один не розумів мови іншого. 
<p>8 І розсіяв їх Господь звідти по всій поверхні землі; і вони перестали будувати місто. 
<p>9 А тому дано йому ім'я: Вавилон (змішання), бо там змішав Господь мову всієї землі, і звідти розсіяв їх Господь по всій поверхні землі. 
<p>10 Ось родовід Сима: Симові було сто років, і породив Арпахшада, через два роки після потопу. 
<p>11 Породивши Арпахшада, Сим жив ще п'ятсот літ, і породив синів та доньок. 
<p>12 Арпахшад жив тридцять п'ять років, і породив Шелаха. 
<p>13 Породивши Шелаха, Арпахшад жив ще чотириста три роки, і породив синів та дочок. 
<p>14 Шелах жив тридцять літ, і породив Евера. 
<p>15 Породивши Евера, Шелах жив ще чотириста три роки, і породив синів та дочок. 
<p>16 Евер жив тридцять чотири роки, і породив Пелеґа. 
<p>17 Породивши Пелеґа, Евер жив ще чотириста тридцять літ, і породив синів і дочок. 
<p>18 Пелеґ жив тридцять літ, і породив Реу. 
<p>19 Породивши Реу, Пелеґ жив ще двісті дев'ять років, і породив синів та дочок. 
<p>20 Реу жив тридцять два роки, і породив Серуґа. 
<p>21 Породивши Серуґа, Реу жив ще двісті сім років, і породив синів та дочок. 
<p>22 Серуґ жив тридцять літ, і породив Нахора. 
<p>23 Породивши Нахора, Серуґ жив ще двісті літ, і породив синів та дочок. 
<p>24 Нахор жив двадцять дев'ять літ, і породив Тераха. 
<p>25 Породивши Тераха, Нахор жив ще сто дев'ятнадцять літ, і породив синів та дочок. 
<p>26 Терах жив сімдесят літ, і породив Аврама, Нахора і Гарана. 
<p>27 Ось родовід Тераха: Терах породив Аврама, Нахора і Гарана. Гаран породив Лота. 
<p>28 І помер Гаран при Терахові, батькові своєму, на землі народження свого, в Урі Халдейському. 
<p>29 Аврам і Нахор взяли собі дружин; ім'я дружини Аврамової: Сара, ім'я дружини Нахорової Мілка, донька Гарана, батька Мілки і батька Їски. 
<p>30 І Сара була неплідна і бездітна. 
<p>31 І взяв Терах Аврама, сина свого, і Лота, сина Гаранового, внука свого, і Сару, невістку свою, дружину Аврама, сина свого, і вийшов з ними з Ура Халдейського, щоби простувати до землі ханаанської; але, дійшовши до Харана, вони зупинилися там. 
<p>32 І було днів життя Тераха двісті п'ять літ, і вмер Терах в Харані. 
<h4>Буття 12 Обітниці. Від покликання Аврама до законотворення. Четвертий заповіт Бога з людиною. 
<p>1 І сказав Господь Аврамові: Вийди із землі твоєї, від родичів твоїх, із домівки батька твого, на землю, котру Я вкажу тобі. 
<p>2 І Я утворю від тебе великий нарoд, і благословлю тебе, і звеличу ім'я твоє, і будеш ти в благословенні. 
<p>3 Я благословлю благословляючих тебе, і злоязиких на тебе прокляну; і благословляться в тобі усі племена земні. 
<p>4 І пішов Аврам, як сказав йому Господь; і з ним пішов Лот. Аврамові було вже сімдесят п'ять літ, коли вийшов з Харану. 
<p>5 І взяв Аврам з собою Сару, дружину свою, Лота, сина брата свого, і весь маєток, котрого вони надбали, і всіх людей, яких вони мали в Харані, і вийшли, щоби йти на землю ханаанську; і прийшли на землю ханаанську. 
<p>6 І пройшов Аврам по цій землі до місця Сихема, до діброви Мамре. На цій землі тоді [проживали] ханаанеї. 
<p>7 І з'явився Господь Аврамові, і сказав: Нащадкам твоїм віддам Я землю цю. І спорудив [він] там жертовника Господові, котрий з'явився йому. 
<p>8 Звідти рушив він до гори, на схід від Бет-Ели; і поставив шатро своє [так], [що від] нього Бет-Ел (дім Божий) [був] на захід, а Гай на схід; і спорудив там жертовника Господові і прикликав ймення Господнє. 
<p>9 І підвівся Аврам, і продовжував рухатися на південь. 
<p>10 І був голод на тій землі. І зайшов Аврам у Єгипет, пожити там; бо посилився голод на тій землі. 
<p>11 А коли він наближався до Єгипту, то сказав Сарі, дружині своїй: Ось, я знаю, що ти жінка, пречудова з виду; 
<p>12 І коли єгиптяни побачать тебе, то скажуть: Це дружина його, і вб'ють мене, а тебе залишать живою. 
<p>13 Скажи, будь ласка, що ти мені сестра, щоб мені добре було заради тебе, і щоб жива була душа моя через тебе. 
<p>14 І сталося, коли прийшов Аврам до Єгипту, єгиптяни побачили, що вона жінка вельми гарна; 
<p>15 Побачили її також вельможі фараонові та й розхвалили її фараонові; і взяли її до покоїв фараонових. 
<p>16 І Аврамові добре було заради неї; і була в нього дрібна і велика скотина, і віслюки, і раби, і рабині, і лошаки, і верблюди. 
<p>17 Але Господь уразив тяжкими карами фараона і дім його за Сару, дружину Аврамову. 
<p>18 І прикликав фараон Аврама, і сказав: Що ти оце вчинив зі мною? Для чого не сказав мені, що вона дружина твоя? 
<p>19 Для чого ти сказав: Вона сестра моя? І я взяв її собі за дружину. І тепер ось дружина твоя, візьми і йди геть. 
<p>20 І звелів фараон людям, і провели його (Аврама) і дружину його, і все, що в нього було. 
<h4>Буття 13 Повернення Аврама з Єгипту, і спорудження ним жертовника. 
<p>1 Пішов Аврам з Єгипту, сам і дружина його, і всі, що у нього були, і Лот з ним, на південь. 
<p>2 І був Аврам дуже заможний скотиною, сріблом і золотом. 
<p>3 І продовжував він переходи свої від півдня до Бет-Елу, до кінця, де передніше було шатро його поміж Бет-Елом і між Гаєм, 
<p>4 До місця жертовника, котрого він спорудив там на початку; і там прикликав Аврам ймення Господнє. 
<p>5 І в Лота, котрий ходив з Аврамом, також була дрібна і велика скотина, і шатра. 
<p>6 І затісна була земля для них, щоб жити разом, бо їхнє майно було завелике, тому вони не мали змоги жити разом. 
<p>7 І була суперечка поміж пастухами скотини Аврамової і між пастухами скотини Лотової; ханаанеї і періззеї жили тоді на тій землі. 
<p>8 І сказав Аврам Лотові: Я благаю тебе, нехай не буде суперечок між мною і тобою, і поміж пастухами моїми і пастухами твоїми, бо ми родичі. 
<p>9 Але чи не вся земля перед тобою? Я благаю – відділися од мене. Якщо ти ліворуч, то я – праворуч; якщо ти праворуч, то я – ліворуч. 
<p>10 Лот звів свої очі, і побачив усю околицю Йорданську, що вона перед тим, як винищив Господь Содом і Гомору, вся до Цоару зрошувалася водою, як сад Господній, як земля єгипетська. 
<p>11 І вибрав собі Лот всю околицю Йорданську, рушив Лот на схід. І відділився один від одного. 
<p>12 Аврам почав жити на землі ханаанській; а Лот почав жити в містах околичних, і розгорнув шатра до Содому. 
<p>13 Мешканці содомські були гнівливі і вельми грішили перед Господом. 
<p>14 І сказав Господь Аврамові, потому, як Лот відділився од нього: Зведи очі твої, і з місця, на якому ти нині, поглянь на північ, і на південь, і на схід, і на захід. 
<p>15 Бо всю землю, котру ти бачиш, тобі дам Я і нащадкам твоїм навіки. 
<p>16 І вчиню нащадків твоїх, як пісок земний; якщо хтось може порахувати пісок земний, то нащадки твої будуть пораховані. 
<p>17 Підведися, пройдися землею цією у довжину і в ширину її: бо Я тобі дам її. 
<p>18 І згорнув Аврам шатра, і пішов, і поселився біля діброви Мамре, що в Хевроні; і спорудив там жертовника Господові. 
<h4>Буття 14 Аврам звільняє Лота. 
<p>1 І було за днів Амрафела, царя шинеарського, Арйоха, царя елласарського, і Кедор-Лаомера, царя еламського, і Тидала, царя Ґоїму; 
<p>2 Пішли вони війною супроти Бераєма, царя содомського, супроти Біршаєма, царя гоморського, Шин'ава, царя Адми, Шемевера, царя цевоїмського, і супроти царя Белаю, котрий є Цоар. 
<p>3 Усі ці з'єдналися в долині Сіддім, це є [нині] море Солоне. 
<p>4 Дванадцять літ служили вони Кедор-Лаомерові, а тринадцятого року збунтувалися. 
<p>5 У чотирнадцятому році прийшов Кедор-Лаомер і царі, які з ним, і завдали поразки рефаїмам у Аштерот-Карнаїмі, зузам у Гамі, емімам у Шаве-Кір'ятаїмі. 
<p>6 І хореїв у горах їхніх Сеїрі, до Ел-Парану, що близько пустелі. 
<p>7 І, повернувшись звідти, вони прийшли до джерела Ен-Мішпату, котрий є Кадеш, і завдали поразки усій країні амаликитян, а також амореїв, що жили у Хаццон-Тамарі. 
<p>8 І вийшли цар содомський, цар гоморський, цар Адми, цар цевоїмський і цар Белаю, котрий є Цоар; і розпочали битву з ними в долині Сіддім, 
<p>9 Із Кедор-Лаомером, царем еламським, Тидалом, царем ґоїмським, Амрафелом, царем шинеарським, Арйохом, царем елласарським; чотири царі супроти п'яти. 
<p>10 А в долині Сіддім було багато смоляних ямищ. І царі содомський і гоморський, рятуючись втечею, попадали в них; а решта ховалася в горах. 
<p>11 [Переможці] забрали все майно Содому і Гомори, і увесь припас їхній, та й пішли. 
<p>12 І взяли Лота, небожа Аврамового, який мешкав у Содомі, та майно його і пішли. 
<p>13 І прийшов один із тих, що втік, і звістив Аврамові – євреєві, що жив тоді поблизу діброви Мамре амореянина, брата Ешколу і брата Анеру, котрі були спільниками Аврамовими. 
<p>14 Почувши, що небіж його попав у полон, Аврам озброїв [служників] своїх, народжених в домі його, триста вісімнадцять; і переслідував [супротивників] до Дана. 
<p>15 І, розділившись, [напав] на них уночі, сам і служники його, і завдав їм поразки, і переслідував їх до Хови, що ліворуч Дамаску. 
<p>16 І повернув усе майно і Лота, небожа свого, і майно його повернув, також і жінок і народ. 
<p>17 Коли він повертався після поразки Кедор-Лаомера і царів, котрі були з ним, цар содомський вийшов йому назустріч в долині Шаве, що [нині] долина Царська. 
<p>18 І Мелхиседек, цар салимський, виніс хліба і вина: а він був священиком Бога Всевишнього. 
<p>19 І благословив його, і сказав: Благословенний Аврам від Бога Всевишнього, Владики неба і землі; 
<p>20 І благословенний Бог Всевишній, котрий віддав ворогів твоїх в руки твої: І [Аврам] дав йому десяту частку від усього. 
<p>21 І сказав цар содомський Аврамові: – Віддай мені людей, а майно забери собі. 
<p>22 Але Аврам сказав цареві содомському: Підношу руку мою до Господа Бога Всевишнього, Владики неба і землі. 
<p>23 Що навіть нитки і ременя від взуття не візьму з усього твого, щоб ти не сказав: Я збагатив Аврама, 
<p>24 Окрім того, що з'їли підлітки, і окрім частки, яка належить людям, котрі ходили зі мною; Анер, Ешкол і Мамре хай візьмуть свою частку. 
<h4>Буття 15 Виконання Заповіту: обіцянка духовних нащадків. 
<p>1 Після цих подій було слово Господа до Аврама у видінні і сказано: Не бійся, Авраме; Я твій щит, нагорода твоя вельми зросте. 
<p>2 Аврам сказав: Господе, Боже! Що Ти даси мені? Я лишаюся бездітним; І керуючий у домі моєму, сей Елі-Езер (Бог поміч) із Дамаску. 
<p>3 І сказав Аврам: Отож, Ти не дав мені нащадків, і ось, домоправитель мій – спадкоємець мій. 
<p>4 І було слово Господнє до нього, і сказано: Не буде він, [Елі-Езер] твоїм спадкоємцем; але той, хто вийде із нутра твого, буде твоїм спадкоємцем. 
<p>5 І вивів його надвір, і сказав: Поглянь на небо і полічи зорі, якщо ти можеш їх порахувати. І сказав йому (Аврамові): Стільки буде у тебе нащадків. 
<p>6 Аврам повірив Господові, і Він зарахував йому те як праведність. 
<p>7 І сказав йому: Я – Господь, який вивів тебе з Ура Халдейського, щоб дати тобі землю оцю на володарювання. 
<p>8 Він сказав: Владико Господе! З якого знаку мені знати, що я буду володіти нею? 
<p>9 [Господь] сказав йому: Візьми Мені трирічну телицю і трирічну козу, трилітнього барана, горлицю і молодого голуба. 
<p>10 Він (Аврам) узяв усіх їх, розтяв їх навпіл, і поклав одну частину навпроти другої; лише птахів не розтяв. 
<p>11 І коли налетіли на трупи хижі птахи; Аврам відігнав їх. 
<p>12 При заході сонця міцний сон запопав Аврама; і ось, виповнив його жах і морок великий. 
<p>13 І сказав [Господь] Аврамові: Знай, що насіння твоє буде зайшлим на землі не своїй, і будуть рабами вони, і будуть пригнічувати їх чотириста літ. 
<p>14 Але Я звершу суд над народом, котрому вони будуть рабами; потому вони вийдуть із значним майном. 
<p>15 А ти відійдеш до батьків своїх у мирі, [і] будеш похований у старості добрій. 
<p>16 У четвертому поколінні вони повернуться сюди знову: бо [міра] беззаконня амореїв досі ще не виповнилася. 
<p>17 Коли зайшло сонце, і настала пітьма; ось, немовби дим із горна, і палаючий смолоскип пройшов між розтятими [тваринами]. 
<p>18 Цього дня уклав Господь заповіта з Аврамом, сказавши: Нащадкам твоїм даю Я землю оцю, від ріки Єгипетської до великої річки, ріки Єфрату: 
<p>19 Кенеїв, кенізеїв, кадмонеїв, 
<p>20 хеттеїв, періззеїв, рефаїмів, 
<p>21 амореїв, ханаанеїв, ґірґашеїв і евусеїв. 
<h4>Буття 16 Народження Ізмаїла. 
<p>1 Але Сара, дружина Аврамова, не народжувала йому. У неї була служниця єгиптянка, на ймення Аґар. 
<p>2 І сказала Сара Аврамові: Ось, Господь замкнув лоно моє, щоб мені не народжувати; я благаю тебе, увійди до служниці моєї: Може, я буду мати дітей від неї. Аврам підкорився словам Сари. 
<p>3 І взяла Сара, дружина Аврамова, служницю свою, єгиптянку Аґар, після десяти років перебування Аврамового на землі ханаанській, і віддала її Аврамові, чоловікові своєму, в дружину. 
<p>4 Він увійшов до Аґарі, і вона завагітніла. А коли побачила, що зачала, вона почала зневажати господиню свою. 
<p>5 І сказала Сара Аврамові: За образу мою ти завинив; я віддала служницю мою в обійми твої; а вона, відчувши вагітність, почала зневажати мене; хай Господь буде суддею поміж мною і між тобою. 
<p>6 Аврам сказав Сарі: Ось, служниця твоя у твоїх руках; вчиняй з нею, що хочеш. І Сара почала пригнічувати її (Аґар), і вона вдалася до втечі від лиця її. 
<p>7 І знайшов її Ангел Господній біля джерельця води в пустелі, коло джерела по дорозі в Суру. 
<p>8 І сказав їй: Аґаре, служнице Сарина! Звідки ти прийшла, і куди ти йдеш? Вона сказала: Я втікаю од лиця Сари, господині моєї. 
<p>9 Ангел Господній сказав їй: Повернися до господині своєї і підкорися їй. 
<p>10 І сказав їй Ангел Господній: Примножуючи, розмножу потомство твоє так, що неможливо буде й порахувати його через таку безліч. 
<p>11 І ще сказав їй Ангел Господній: Ось, ти вагітна, і народиш сина, і назвеш йому ім'я: Ізмаїл; бо почув Господь страждання твоє. 
<p>12 Він буде [поміж] людьми, мов дикий віслюк; руки його на всіх, і руки всіх на нього; жити буде він у присутності братів своїх. 
<p>13 І [назвала] Аґар Господа, котрий говорив до неї, [цим] іменням: Ти Бог, який бачить мене. Бо сказала вона: Чи могла я також бачити тут Того, що бачить мене? 
<p>14 А тому джерельце те називається: Беер-Лахай-Роі. Воно знаходиться між Кадешем і поміж Баредом. 
<p>15 Аґар народила Аврамові сина; і назвав [Аврам] ім'я синові своєму, вродженому від Аґарі: Ізмаїл. 
<p>16 А було Аврамові вісімдесят шість літ, коли Аґар народила Аврамові Ізмаїла. 
<h4>Буття 17 Бог Ель-Шаддай - Господь Всемогутній. 
<p>1 Аврамові було вже дев'яносто дев'ять літ, і Господь постав перед Аврамом і сказав йому: Я Бог Всемогутній; ходи переді мною і будь бездоганний; 
<p>2 І укладу Заповіта Мого поміж Мною і тобою і вельми, вельми розмножу тебе. 
<p>3 І впав Аврам лицем своїм до землі, а Бог продовжував говорити до нього, і сказав: 
<p>4 Я – ось заповіт Мій з тобою: Ти будеш батьком багатьох народів. 
<p>5 І не будеш ти надалі зватися Аврамом; але буде тобі ім'я: Авраам; бо Я зроблю тебе батьком багатьох народів. 
<p>6 І вельми, вельми розплоджу тебе, і породжу від тебе народи, і царі вийдуть від тебе. 
<p>7 І поставлю Заповіта Мого поміж Мною і тобою і поміж нащадками твоїми після тебе в родах їхніх, заповіта вічного в тому, що Я буду Богом твоїм і нащадків твоїх після тебе. 
<p>8 І дам тобі і нащадкам твоїм після тебе землю, котрою ти мандруєш, всю землю Ханаанську, у володіння вічне; і буду їм Богом. 
<p>9 І сказав Бог Авраамові: А ти збережи заповіта Мого, ти і нащадки твої після тебе в поколіннях їхніх. 
<p>10 Це є заповіт Мій, котрого ви [мусите] дотримуватися поміж Мною і поміж вами і поміж нащадками твоїми після тебе: Нехай же буде у вас обрізана кожна чоловіча стать. 
<p>11 Обрізайте крайню плоть вашу: і це буде знаменням заповіту поміж Мною і вами. 
<p>12 Восьмого дня від народження нехай буде обрізане у вас у поколіннях ваших всіляке [немовля] чоловічої статі, народжене в домі і куплене за срібло у якого-небудь чужинця, котрий не від роду твого. 
<p>13 Неодмінно хай буде обрізаний народжений в домі твоєму і куплений за срібло твоє, і буде заповіт Мій на тілі вашому заповітом вічним. 
<p>14 А необрізаний чоловічої статі, котрий не обріже крайньої плоті своєї, винищиться душа та з народу свого; [бо] він порушив заповіта Мого. 
<p>15 І сказав Господь Авраамові: Сару, дружину твою, не називай Сарою, але нехай буде ім'я їй: Сарра. 
<p>16 Я благословлю її, і дам тобі від неї сина. Благословлю її, і утворяться (вийдуть) від неї народи, і царі народів вийдуть від неї. 
<p>17 І впав Авраам на лице своє, і засміявся, і сказав у серці своєму собі: Невже від столітнього буде син? І Сарра, дев'яносторічна, невже народить? 
<p>18 І сказав Авраам Богові: О, хоча б Ізмаїл жив перед Тобою! 
<p>19 А Бог сказав: Якраз Сарра, дружина твоя, народить тобі сина, і ти назвеш його ім'ям: Ісаак; і укладу заповіта Мого з ним заповітом вічним, [і] нащадками його після нього. 
<p>20 І про Ізмаїла Я почув од тебе: Ось, Я благословлю його, і вчиню його плідним, і вельми, вельми розмножу; дванадцять князів народиться від нього; і Я утворю від нього великий народ. 
<p>21 Проте заповіта Мого укладу з Ісааком, котрого народить тобі Сарра о цій же порі наступного року. 
<p>22 І перестав Бог говорити з Авраамом; І відійшов од нього. 
<p>23 І взяв Авраам Ізмаїла, сина свого, і всіх народжених у домі своєму, і всіх куплених за срібло своє, всю чоловічу стать людей дому Авраамового, і обрізав крайню плоть їхню того ж таки дня, як сказав йому Бог. 
<p>24 Авраамові було дев'яносто дев'ять літ, коли була обрізана крайня плоть його. 
<p>25 А Ізмаїл, син його, мав тринадцять літ, коли була обрізана крайня плоть його. 
<p>26 Того ж таки дня обрізані були Авраам і Ізмаїл, син його. 
<p>27 І з ним обрізана була вся чоловіча стать дому його, народжені в домі і куплені за срібло у чужинців. 
<h4>Буття 18 Авраам - друг Божий. 
<p>1 І постав перед ним Господь у діброві Мамре, коли він сидів при вході до шатра, в пору спеки полудневої. 
<p>2 Він підніс очі свої, глянув, і ось, три мужі стояли навпроти нього. Забачивши, він побіг їм назустріч від шатра, і вклонився до землі. 
<p>3 І сказав: Господе! Я благаю тебе: Якщо я маю милість перед очима Твоїми, не пройди повз служника Твого. 
<p>4 То нехай принесуть трохи води, я благаю вас, хай принесуть: Помиють ноги ваші; і спочиньте під оцим деревом. 
<p>5 А я принесу хліба, щоб ви підживили серця ваші; потому підете, оскільки ви проходите мимо служника вашого. Вони сказали: Вчини так, як мовиш. 
<p>6 І поспішив Авраам у шатро до Сарри, і сказав: Мерщій заміси три сати кращого борошна і зроби прісні хлібини. 
<p>7 І побіг Авраам до череди і вибрав молоденьке й тлусте телятко, і дав юнакові, і той поспішив упорати його. 
<p>8 І взяв масла й молока, і телятко приготовлене, і поставив перед ними; а сам стояв біля них під деревом. І вони їли. 
<p>9 І сказали йому: Де Сарра твоя? Він одказував: Тут, у шатрі. 
<p>10 І сказав [один] із них: Я знову буду в тебе о цій же порі, і буде син у Сарри, дружини твоєї. А Сарра слухала біля входу до шатра, позаду в нього. 
<p>11 Між тим, Авраам і Сарра були в літах похилих; і звичайне у жінки, в Сарри припинилося. 
<p>12 Сарра в собі засміялася, сказавши: Чи мені, коли я постаріла, мати цю втіху? І господар мій старий. 
<p>13 І сказав Господь Авраамові: А чого це засміялася Сарра, сказавши: Невже я справді зможу народити, коли я постаріла? 
<p>14 Чи є щось складне для Господа? І на означений час Я буду тут наступного року, і в Сарри [буде] син. 
<p>15 Сарра не призналася, і сказала: Я не сміялася. Бо вона злякалася. Але Він сказав: Ні, ти засміялася. 
<p>16 І підвелися ті мужі, і звідти рушили до Содому; Авраам пішов з ними, провести їх. 
<p>17 І сказав Господь: Чи приховаю Я від Авраама, що хочу вчинити? 
<p>18 Бо з Авраама справді постане народ великий і сильний, і благословляться в ньому всі народи землі. 
<p>19 Бо Я обрав його для того, щоб він заповідав синам своїм і домові своєму після себе, ходити шляхами Господніми, творячи правду і суд , і звершить Господь над Авраамом, що сказав про нього. 
<p>20 І сказав Господь: Ґвалт Содомський і Гоморський великий він, і гріх їхній, важкий він вельми. 
<p>21 Зійду та побачу, чи так воно, як у скаргах, що до Мене дійшли, а якщо ні, Я буду знати. 
<p>22 І мужі відвернули звідти обличчя їхні, і рушили до Содому, а Авраам усе ще стояв перед Господом. 
<p>23 І підійшов Авраам, і сказав: Невже Ти погубиш праведного з грішним? 
<p>24 Можливо, є в цьому місті п'ятдесят праведників? Невже Ти погубиш, і не помилуєш міста цього заради п'ятдесяти праведників у ньому? 
<p>25 Не може статися, щоб Ти учинив так, щоб ти погубив праведного з грішним, щоб те саме сталося з праведником, що й з грішником; не може бути того від Тебе! Хіба Суддя всієї землі учинить несправедливо? 
<p>26 Господь сказав: Якщо Я знайду в місті Содомі п'ятдесят праведників, то Я заради них помилую місто це. 
<p>27 Авраам сказав у відповідь: Ось, я наважився говорити Господові, я, тлін і попіл. 
<p>28 Можливо, до п'ятдесяти праведників не вистачить п'яти, невже за [браком] п'яти Ти винищиш усе місто? Він сказав: Не винищу, якщо знайду там сорок п'ять. 
<p>29 [Авраам] продовжував говорити з Ним, і сказав: Можливо, знайдеться там сорок. Він сказав: Не вчиню [того] й заради сорока. 
<p>30 І сказав Авраам: Хай не прогнівається Владика, що я буду говорити: Може, знайдеться там тридцять? Він сказав: Не вчиню, якщо знайдеться там тридцять. 
<p>31 [Авраам] сказав: Ось, я наважився говорити Владиці: Може, знайдеться там двадцятеро? Він сказав: Не винищу заради двадцяти. 
<p>32 [Авраам] сказав: Хай не розгнівається Владика, коли скажу ще раз: можливо, знайдеться там десятеро? Він сказав: Не винищу (міста) заради десяти. 
<p>33 І рушив Господь, як скінчив говорити до Авраама; І Авраам повернувся на своє місце. 
<h4>Буття 19 Загибель Содому. 
<p>1 І прийшли два Ангели до Содому увечері, а Лот сидів біля брами Содому і побачив їх, і підвівся, щоб зустріти їх, і вклонився лицем до землі. 
<p>2 І сказав: Володарі мої! Я благаю вас, ось зараз завітайте в дім служника вашого, і ночуйте, і помийте ноги ваші, і підведетеся вранці, і продовжите мандрівку свою. Але вони сказали: Ні, ми заночуємо надворі. 
<p>3 А він вельми наполягав, і вони зайшли до нього в дім. Він пригостив їх і спік прісні хліби; і вони їли. 
<p>4 Ще не лягли вони спати, як міські мешканці, содомляни, від молодого до старого, увесь народ з [усіх усюд], оточили дім. 
<p>5 І викликали Лота, і говорили йому: Де люди, які прийшли до тебе на ніч? Виведи їх до нас, ми спізнаємо їх. 
<p>6 Лот вийшов до них і замкнув за собою двері; 
<p>7 І сказав: Брати, не чиніть зла. 
<p>8 Ось, у мене дві доньки, котрі не спізнали чоловіка; ліпше я виведу їх до вас, робіть з ними, що вам до смаку; тільки людям цим не чиніть нічого, оскільки вони прийшли під покрівлю дому мого. 
<p>9 Але вони сказали: Іди сюди. І сказали: Ось чужинець прийшов сюди жити, і хоче судити? Зараз же ми вчинимо з тобою лихіше, аніж з ними. І впритул приступили до чоловіка цього, до Лота, підійшли, щоб виламати двері. 
<p>10 Тоді мужі ті простягли руки свої, і ввели Лота до себе в дім, і двері замкнули. 
<p>11 А людей, котрі були при вході в дім, вразили сліпотою, від малого до старого, то вони намарудилися, шукаючи двері. 
<p>12 Сказали мужі ті Лотові: Хто ще є тут у тебе? Чи зять, чи сини твої, чи доньки твої, і хто б не був у тебе в місті, – усіх виведи з місця цього. 
<p>13 Бо ми винищимо це місто; тому що великі скарги на мешканців його дійшли до лиця Господнього, і Господь послав нас винищити його. 
<p>14 І вийшов Лот, і говорив із зятями своїми, котрі брали за себе дочок його; і сказав: Підводьтеся, вийдіть із цього місця, бо Господь винищить це місто. Але зятям його здалося, що він жартує. 
<p>15 Коли зійшла зоря, Ангели почали квапити Лота, кажучи: Підведися, візьми дружину твою і двох дочок твоїх, котрі у тебе, щоб не загинути тобі за злочини міста. 
<p>16 Та оскільки він зволікав, то мужі ті, з милости до нього Господньої, взяли за руки його, і дружину його, і двох дочок, і вивели, і поставили за містом. 
<p>17 Коли ж вивели їх геть, [то один із них] сказав: Рятуй душу свою, не озирайся назад, і не зупиняйся на околиці оцій, рятуйся на горі, щоб тобі не загинути. 
<p>18 Проте Лот сказав їм: Ні, Владико! 
<p>19 Ось служник Твій знайшов у Твоїх очах ласку, і велика Твоя милість, яку вчинив Ти мені, порятувавши моє життя, але я не можу рятуватися на горі, аби не спіткало мене лихо, і щоб мені не вмерти. 
<p>20 Ось, ближче бігти до цього міста, щоб сховатися, і воно невелике. Дозвольте мені втікти туди, щоб збереглося моє життя. 
<p>21 І сказав йому [Господь] : Ось, на догоду тобі Я вчиню це: Не знищу місто, про яке ти говориш. 
<p>22 Поспішай, рятуйся там, бо Я не можу вчинити діла, доки ти не прийдеш туди; тому й назване те місто: Цоар. 
<p>23 Сонце зійшло над землею, і Лот прийшов до Цоару. 
<p>24 І пролив Господь на Содом і Гомору дощем сірку й вогонь – від Господа з неба. 
<p>25 І винищив міста оці, всю околицю, і всіх мешканців міст цих, і рослини землі. 
<p>26 А [дружина] Лотова озирнулася позаду в нього, і вчинилася соляним стовпом. 
<p>27 І звівся Авраам рано-вранці і [подався] на місце, де стояв перед Господом. 
<p>28 І глянув на Содом та Гомору, і на увесь обшир околиці, і побачив: Ось, дим здіймається від землі, як дим з печі. 
<p>29 І було, коли Бог винищував міста округи цієї, згадав Бог про Авраама, і вислав Лота із місцини загибелі, коли винищував міста, в котрих жив Лот. 
<p>30 І вийшов Лот із Цоару, і почав жити в печері, і з ним дві доньки його, тому що боявся жити в Цоарі. 
<p>31 І сказала старша молодшій: Батько наш старий; і нема чоловіка на землі, котрий увійшов би до нас за звичаєм всієї землі. 
<p>32 Тож напоїмо батька нашого вином, і переспимо з ним, і відродимо од батька племено наше. 
<p>33 І напоїли батька свого вином тієї ночі; і увійшла старша, і зляглася з батьком своїм: а він не знав, коли вона зляглася, і коли підвелася. 
<p>34 Другого дня старша сказала молодшій: Ось, я спала з батьком моїм; напоїмо його вином також цієї ночі; і ти увійди, спи з ним, і відродимо од батька нашого плем'я. 
<p>35 І напоїли батька свого вином також цієї ночі; і зайшла молодша і зляглася з ним, і він не знав, коли вона зляглася і коли підвелася. 
<p>36 І завагітніли обидві дочки Лотові від батька свого. 
<p>37 І народила старша сина, і назвала йому ім'я: Моав. Він батько моавитян донині. 
<p>38 І молодша також народила сина, і назвала ім'я йому: Бен-Аммі. Він батько аммонійців донині. 
<h4>Буття 20 Авраам виявляє слабкість в Ґерарі. 
<p>1 Авраам піднявся звідти на південь, і оселився поміж Кадешем і між Шуром; і був деякий час у Ґерарі. 
<p>2 І сказав Авраам про Сарру, дружину свою: Вона сестра моя. І послав Авімелех, цар ґерарський, і взяв Сарру. 
<p>3 І прийшов Бог до Авімелеха вночі уві сні, і сказав йому: Ось, ти помреш за жінку, котру ти взяв; бо вона має чоловіка. 
<p>4 Тим часом, Авімелех не підходив до неї, і сказав: Владико! Невже Ти погубиш також безневинний народ? 
<p>5 Чи не сам він мені сказав: Вона – сестра моя? І вона сама сказала: Він брат мій. Я вчинив це від щирого серця мого і з чистотою рук моїх. 
<p>6 І сказав йому Бог уві сні: І Я знаю, що ти вчинив це від щирого серця твого, і Я не допустив тебе до гріха переді Мною; тому Я не дав тобі торкнутися до неї. 
<p>7 А тепер поверни дружину чоловікові: бо він пророк, і помолиться заради тебе, і ти будеш живий; а якщо не повернеш, то знай, що неодмінно помреш ти, і всі твої. 
<p>8 І підвівся Авімелех рано вранці, і прикликав усіх служників своїх, і переказав усі слова ці у вуха їхні, і люди ці дуже злякалися. 
<p>9 І покликав Авімелех Авраама, і сказав йому: Що ти з нами вчинив? Чим я згрішив супроти тебе, що ти навів було на мене і на царство моє великий гріх? Ти вчинив зі мною таку річ, котрої не чинять. 
<p>10 І сказав Авімелех Авраамові: Що ти мав на увазі, коли вдався до такої речі? 
<p>11 Авраам сказав: Я вважав, що немає на цьому місці страху Божого, і вб'ють мене за дружину мою. 
<p>12 Проте вона й справді сестра мені; вона – донька мого батька, лише не дочка матері моєї, і стала моєю дружиною. 
<p>13 Коли Бог повів мене мандрувати з дому батька мого, то я сказав їй: Вчини зі мною цю милість, до якого місця ми не прийдемо, скрізь говори про мене: Це брат мій. 
<p>14 І взяв Авімелех дрібної і великої скотини, і служників і служниць, і дав Авраамові; і повернув йому Сарру, дружину його. 
<p>15 І сказав Авімелех: Ось, земля моя перед тобою; живи, де тобі мило, 
<p>16 І Саррі сказав: Ось, я дав братові твоєму тисячу [шеклів] срібла; ось, це тобі покривало для очей перед усіма, котрі з тобою, і перед усіма ти виправдана. 
<p>17 І помолився Авраам Богові, і зцілив Бог Авімелеха, і дружину його, і служниць його, і вони почали народжувати. 
<p>18 Бо замкнув Господь усіляке лоно в домі Авімелеха за Сарру, дружину Авраамову. 
<h4>Буття 21 Народження Ісаака. 
<p>1 І провідав Господь Сарру, як сказав; і вчинив Господь Саррі, як обіцяв. 
<p>2 Сарра завагітніла, і породила Авраамові сина в старості його о тій порі, про котру говорив йому Бог. 
<p>3 І назвав Авраам ім'я синові своєму, народженому в нього, котрого народила йому Сарра: Ісаак. 
<p>4 І обрізав Авраам Ісаака, сина свого, восьмого дня, як заповідав йому Бог. 
<p>5 Авраамові було сто літ, коли народився у нього Ісаак, син його. 
<p>6 І сказала Сарра: Не гаразд учинив зі мною Бог: Всі, хто почує про мене, будуть сміятися з мене. 
<p>7 І сказала: Хто сказав би Авраамові: Сарра буде годувати дітей персами? Тому що в старості його я народила сина. 
<p>8 Дитятко виросло, і віднято від грудей; і Авраам учинив значний бенкет того дня, коли Ісаака віднято од грудей. 
<p>9 І побачила Сарра, що син Аґарі єгиптянки, котрого вона народила Авраамові, насміхається. 
<p>10 І сказала Авраамові: Вижени цю рабиню і сина її; бо не успадкує син рабині цей з сином моїм Ісааком. 
<p>11 І видалося це Авраамові вельми неприємним заради сина його. 
<p>12 Але Бог сказав Авраамові: Не засмучуйся, заради сина і рабині твоєї; у всьому, що скаже тобі Сарра, послухай голосу її; бо за Ісааком найменується твоє потомство. 
<p>13 І від сина рабині я виведу народ, бо він насіння твоє. 
<p>14 Авраам підвівся удосвіта і взяв хліба та бурдюк води, і дав Аґарі, завдавши їй на плечі, і хлопця, й відпустив її. Вона пішла й заблукала в пустелі Беер-Шева. 
<p>15 І не стало води в бурдюкові, і вона залишила хлопчика під одним кущем. 
<p>16 І пішла, сіла віддалік, на відстані пострілу з лука. Бо вона сказала: Не хочу бачити смерти сина. І присіла вона та й заголосила, плачучи. 
<p>17 І почув Бог голос хлопчика; і Ангел Божий з неба озвався до Аґарі, і сказав їй: Що з тобою, Аґаре? Не бійся; Бог почув голос хлопчика звідти, де він залишився. 
<p>18 Підведися, підведи сина, і візьми його за руку; бо Я утворю від нього великий народ. 
<p>19 І Бог відкрив очі її, і вона побачила криницю з водою, і пішла, виповнила бурдюк водою, і напоїла сина. 
<p>20 І Бог був з хлопчиком; і він виріс, і почав жити в пустелі, і став стрільцем із лука. 
<p>21 Він жив у пустелі Паран; і мати його взяла йому дружину із землі єгипетської. 
<p>22 І було о тій порі, Авімелех із Піхолом, начальником його війська, сказав Авраамові: З тобою Бог у всьому, що б ти не робив. 
<p>23 І тепер присягнися мені отут Богом, що ти не образиш ні мене, ні сина мого, ні внука мого, і, як я приязно чинив з тобою, так і ти будеш чинити зі мною і з краєм, в котрому ти загостив. 
<p>24 І сказав Авраам: Я присягаюся. 
<p>25 І Авраам дорікав Авімелехові за криницю з водою, яку забрали служники Авімелехові. 
<p>26 Авімелех сказав: Не знаю, хто це вчинив, і ти не сказав мені; я навіть не чув [про таке] донині. 
<p>27 І взяв Авраам дрібної і великої худоби, і дав Авімелехові, і обидва вони уклали угоду. 
<p>28 І поставив Авраам сім ягниць від [череди] дрібної скотини окремо. 
<p>29 Авімелех на це сказав Авраамові; нащо тут оці сім ягниць, котрих ти відокремив? 
<p>30 [Він] сказав: Сім ягниць цих візьми від руки моєї, щоб вони були мені свідченням, що це я викопав оцей колодязь. 
<p>31 Тому й назвав він цю місцину: Беер-Шева, бо саме тут обидва вони присягались. 
<p>32 І склали угоду у Беер-Шеві. І підвівся Авімелех, і Піхол, начальник війська його, і повернулися на землю Филистимську. 
<p>33 І посадив [Авраам] при Беер-Шеві діброву, і прикликав там ймення Господа, Бога вічного. 
<p>34 І жив Авраам на землі филистимській, як мандрівник, багато днів. 
<h4>Буття 22 Принесення в пожертву Ісаака. 
<p>1 І було, після цих подій Бог випробував Авраама, і сказав йому: Аврааме! Він відказав: Ось я! 
<p>2 [Бог] сказав: Візьми [сина] твого, єдиного твого, котрого ти любиш, Ісаака; І піди на землю Морія, і там принеси його в усеспалення на одній з гір, про яку Я тобі скажу. 
<p>3 Авраам підвівся рано-вранці, осідлав свого віслюка, узяв із собою двох юнаків своїх та Ісаака, сина свого; нарубав дров для всеспалення, і рушив на місце, про котре сказав йому Бог. 
<p>4 Третього дня Авраам підніс очі свої, і побачив це місце здалеку. 
<p>5 І сказав Авраам юнакам своїм: Зупиніться ось тут із віслюком; а я та син підемо туди і поклонимося, і повернемося до вас. 
<p>6 І взяв Авраам дрова для всеспалення, і поклав на Ісаака, сина свого; узяв до рук вогонь (жару) і ножа, і пішли обидва разом. 
<p>7 І почав Ісаак говорити, Авраамові, батькові своєму, і сказав: Батьку мій! Він одказав: Ось я, сину мій. Він сказав: Ось вогонь, а оце дрова, а де ж ягня для всеспалення? 
<p>8 Авраам сказав: Бог обере Собі ягнятко для всеспалення, сину мій. І йшли [далі] удвох разом. 
<p>9 І прийшли на місце, про котре сказав йому Бог; і влаштував там Авраам жертовника, розіклав дрова, і, зв'язавши сина, поклав його на жертовника – зверху на дрова. 
<p>10 І простягнув Авраам руку свою і взяв ножа, щоби уразити сина свого. 
<p>11 Але Ангел Господній озвався до нього з неба і сказав: Аврааме! Аврааме! Він сказав: Тут я! 
<p>12 [Ангел] сказав: Не занось руки твоєї на юнака і не роби з ним нічого; бо тепер Я знаю, що боїшся ти Бога, і не пошкодував сина твого, єдиного твого, для Мене. 
<p>13 І підніс Авраам очі свої і побачив: Ось, позаду баран, що заплутався в чагарнику рогами своїми. Авраам пішов, упіймав барана, і приніс його для всеспалення замість сина свого. 
<p>14 І назвав Авраам ім'я місцині цій: Єгова-Іре. Тож [і] нині кажуть: На горі Господній з'ясується. 
<p>15 І вдруге покликав Авраама Ангел Господній з неба, 
<p>16 І сказав: Мною клянуся, говорить Господь, що, оскільки ти вчинив це діяння і не пошкодував сина, єдиного твого, 
<p>17 То Я, благословляючи, благословлю тебе, і, множачи, примножу насіння твоє, мов зорі небесні, і, як пісок на березі моря; і оволодіє потомство твоє містами ворогів своїх; 
<p>18 І благословляться в потомстві твоєму всі народи землі за те, що ти підкорився голосові Моєму. 
<p>19 І повернувся Авраам до служників своїх, і підвелися, і пішли разом до Беер-Шеви; і жив Авраам у Беер-Шеві. 
<p>20 Після цих подій Авраамові звістили, сказавши: Ось, і Мілка породила Нахорові, братові твоєму, синів: 
<p>21 Уца, первістка його, Буза, брата йому, Кемуїла, батька Арамового, 
<p>22 І Кеседа, і Хазо, і Пілдаша, і Їдлафа і Бетуїла. 
<p>23 Від Бетуїла народилася Ревека. Восьмеро цих породила Мілка Нахорові, братові Авраамовому. 
<p>24 І наложниця його, йменням Реума, також породила Теваха, і Ґахама, Тахаша і Мааху. 
<h4>Буття 23 Смерть Сарри та її похорон. 
<p>1 Життя Сарриного було сто двадцять сім літ: [ось] літа Сарриного життя. 
<p>2 І вмерла Сарра в Кір'ят-Арбі, що [нині] Хеврон, на землі ханаанській. І прийшов Авраам ридати по Саррі й оплакувати її. 
<p>3 І відійшов Авраам од небіжчиці своєї, і казав синам Хетовим, і говорив: 
<p>4 Я у вас зайшлий і поселець. Дайте мені у власність місце [для гробу] між вами, щоб мені небіжчицю мою поховати від очей моїх. 
<p>5 Сини Хета відповідали Авраамові, і сказали йому: 
<p>6 Послухай нас, володарю наш; ти князь Божий серед нас; у кращому із наших поховальних місцин поховай небіжчицю твою; ніхто з нас не відмовиться надати тобі поховальне місце, для похорону небіжчиці твоєї. 
<p>7 Авраам підвівся, і вклонився народові землі тієї, синам Хетовим; 
<p>8 І говорив їм, і сказав: Якщо ви згодні, щоб я поховав небіжчицю мою, то послухайте мене, попросіть за мене Ефрона, сина Цохарового, 
<p>9 Щоб він віддав мені печеру Махпелу, котра у нього в кінці поля його, щоб за добру ціну віддав її мені посеред вас, у власність для гробу. 
<p>10 А Ефрон сидів посеред синів Хетових; і відповідав Ефрон хеттеянин Авраамові при синах Хетових і при всіх, що входили у браму міста його, і сказав: 
<p>11 Ні, мій володарю, послухай мене. Я даю тобі поле і печеру, котра на ньому, даю тобі, перед очима синів народу мого даю тобі її, поховай небіжчицю твою. 
<p>12 Авраам поклонився народові землі тієї, 
<p>13 І говорив Ефронові голосно при народові землі тієї, і сказав: Якщо послухаєш мене, я даю тобі за поле срібло: Візьми у мене, і я поховаю там небіжчицю мою. 
<p>14 Ефрон відповідав Авраамові і сказав йому: 
<p>15 Володарю мій! Послухай мене: Земля [коштує] чотириста шеклів срібла; для мене і для тебе – що це? Поховай небіжчицю твою. 
<p>16 Авраам вислухав Ефрона; і відважив Авраам Ефронові срібла, скільки він оголосив при синах Хетових: чотириста шеклів срібла, які у вжитку в купців. 
<p>17 І стало поле Ефронове, котре при Махпелі, навпроти Мамре, поле і печера, котра на ньому, і всі дерева, які на полі, у всіх межах його довкола, 
<p>18 Володінням Авраамовим перед очима синів Хета, при всіх, що входили у браму міста його. 
<p>19 Після цього Авраам поклав Сарру, дружину свою, в печері поля в Махпелі, навпроти Мамре, що [нині] Хеврон, на землі ханаанській. 
<p>20 Отак дісталося Авраамові від синів Хетових поле і печера, яка на ньому, у власність для похорон. 
<h4>Буття 24 Ревека, наречена Ісаакова. 
<p>1 Авраам був уже старий і в літах похилих. Господь благословив Авраама у всьому. 
<p>2 І сказав Авраам служникові своєму, старшому в домі його, що наглядав за тим, що в нього було: Поклади руку твою під стегно моє, 
<p>3 І присягайся мені Господом Богом неба і Богом землі, що ти не візьмеш синові моєму дружини із дочок ханаанських, серед яких я живу. 
<p>4 Але підеш на землю мою, на батьківщину мою, і візьмеш дружину синові моєму Ісаакові. 
<p>5 Служник сказав йому: Можливо, не захоче дівчина йти зі мною на цю землю, то чи мушу я повернути сина твого на землю, з котрої ти вийшов? 
<p>6 Авраам сказав йому: Бережися, не повертай сина мого туди. 
<p>7 Господь, Бог неба, який узяв мене з дому батька мого і від землі народження мого, котрий говорив мені, і котрий клявся мені, кажучи: Потомству твоєму дам оцю землю, Він пошле Ангела Свого перед тобою, і ти візьмеш дружину синові моєму звідти. 
<p>8 А якщо не захоче дівчина йти з тобою, ти будеш вільний од цієї клятви моєї; тільки сина мого не лишай там. 
<p>9 І поклав служник руку свою під стегно Авраамове, господаря свого, і присягався йому за це. 
<p>10 І взяв служник із верблюдів господаря свого десять верблюдів і пішов. У руках у нього були також усілякі скарби господаря його. Він підвівся і пішов у Месопотамію, до міста Нахора. 
<p>11 І залишив верблюдів поза містом, біля криниці води, надвечір, о тій порі, коли виходять жінки по воду. 
<p>12 І сказав (служник): Господе, Боже господаря мого Авраама! Пошли [її] сьогодні назустріч мені і даруй милість господареві моєму Авраамові. 
<p>13 Ось, стою я біля джерела води, і доньки мешканців міста виходять черпати воду; 
<p>14 І дівчина, котрій я скажу: Нахили глечика свого, я нап'юся, і котра скаже: Пий, я також ще й верблюдам твоїм дам води, – оце та, яку Ти призначив служникові Твоєму Ісаакові; з цього я знатиму, що Ти даруєш милість господареві моєму. 
<p>15 Ще не перестав він говорити, аж ось, вийшла Ревека, котра народилася від Бетуїла, сина Мілки, дружини Нахора, брата Авраамового, і глечик її на плечі в неї. 
<p>16 Юнка [була] прегарна видом, діва, якої не спізнав чоловік. Вона зійшла до джерела, виповнила глечика та й подалася вгору. 
<p>17 І побіг служник (Авраамів) назустріч їй, і сказав: Дай мені випити трішки води із глечика твого. 
<p>18 Вона сказала: Напийся, мій пане! І відразу опустила глека свого на руку свою і напоїла його. 
<p>19 І, коли напоїла його, сказала: Я почну черпати для верблюдів твоїх, доки не нап'ються. 
<p>20 І миттю вилила воду з глека свого в жолоб, і побігла знову до джерела зачерпнути, і начерпала для всіх верблюдів його. 
<p>21 Чоловік той дивився на неї, вражений, мовчки, бажаючи затямити, чи благословив Господь путь його, чи ні. 
<p>22 Коли верблюди перестали пити, тоді чоловік той узяв золоту каблучку, вагою півшекля, і дав [їй] два зап'ястя на руки, вагою десять шеклів золота; 
<p>23 І сказав: Чия ти донька? Скажи мені, чи є в домі батька твого місце нам переночувати? 
<p>24 Вона сказала йому: Я – донька Бетуїла, сина Мілки, котрого вона породила Нахорові 
<p>25 І ще сказала йому: У нас багато соломи і кормів; і є [місце] для ночівлі. 
<p>26 І схилив чоловік той голову і поклонився Господові, 
<p>27 І сказав: Благословенний Господь Бог господаря мого Авраама, який не залишив пана мого без милости Своєї та істини Своєї! Господь вірним шляхом привів мене до дому брата господаря мого. 
<p>28 Дівчина побігла і розповіла про це в домі матері своєї. 
<p>29 У Ревеки був брат, на ймення Лаван. Лаван вибіг до того чоловіка біля джерела. 
<p>30 І коли він побачив ковток (сережку) і браслети (зап'ястя) на руках у сестри своєї, котра говорила: Так розмовляв зі мною оцей чоловік, то підійшов до чоловіка, і ось, він стоїть коло верблюдів біля джерела. 
<p>31 І сказав: Увійди, благословенний Господом; нащо ти стоїш поза домом? Я приготовив дім і місце для верблюдів. 
<p>32 І зайшов чоловік. [Лаван] розсідлав верблюдів, дав соломи і кормів верблюдам, і води помити ноги йому і людям, котрі були з ним. 
<p>33 І запропонували йому вечерю; але він сказав: Не буду їсти, аж доки не повідаю справи своєї. І сказали (йому): Говори. 
<p>34 Він сказав: Я – служник Авраамів. 
<p>35 Господь вельми благословив господаря мого, і він став значним: Він дав йому овець і волів, срібло і золото, рабів і рабинь, верблюдів та віслюків. 
<p>36 Сарра, дружина господаря мого, уже постарівши, породила панові моєму сина, якому він віддав усе, що в нього є. 
<p>37 І взяв з мене клятву господар мій: Не бери дружини синові моєму з дочок ханаанських, у краю, де я живу; 
<p>38 А піди в дім батька мого, і до родичів моїх, і візьмеш дружину синові моєму. 
<p>39 Я сказав панові моєму: Можливо, не піде та жінка за мною. 
<p>40 Він сказав мені: Господь, перед котрим я ходжу, пошле з тобою Ангела Свого і влаштує шлях твій, і візьмеш дружину синові моєму із родичів моїх, а також із дому батька мого. 
<p>41 Аж тоді ти будеш вільний од клятви моєї, коли відвідаєш родичів моїх; і якщо вони не дадуть тобі, то будеш вільний од клятви моєї. 
<p>42 І прийшов я нині до джерела, і сказав: Господе, Боже господаря мого Авраама! Якщо Ти благословиш мою путь, котру я звершую, 
<p>43 То ось, я стою біля джерела води, і юнка, котра вийде черпати, і якій я скажу: Дай мені напитися трішки з глека твого, 
<p>44 І котра скаже мені: Пий ти, і верблюдам твоїм я начерпаю, – ось дружина, котру Господь вибрав синові господаря мого. 
<p>45 І ще не замовк я говорити в мислях моїх, аж ось, вийшла Ревека, і глек її на плечі її, і зійшла до джерела, і зачерпнула; і я сказав їй: Дай напитися, 
<p>46 Вона тої ж миті зняла з себе глека свого і сказала: Пий, і верблюдів твоїх я напою. І я пив, і верблюдів вона напоїла. 
<p>47 Я запитав у неї: Чия ти донька? Вона сказала: Донька Бетуїла, сина Нахорового, котрого породила йому Мілка. І дав я ковтки і зап'ястя на руки її. 
<p>48 І опустився я на коліна і поклонився Господові, і благословив Господа, Бога господаря мого Авраама, котрий обраним шляхом провів мене, щоб узяти дочку брата господаря мого за сина його. 
<p>49 І нині скажіть мені, чи маєте ви намір виявити милість і правду панові моєму, чи ні; скажіть мені, і я обернуся праворуч або ліворуч. 
<p>50 І відповів Лаван і Бетуїл, і сказали: Від Господа вийшла ця справа; ми не можемо сказати тобі навперейми ні поганого, ані доброго. 
<p>51 Ось Ревека перед тобою; візьми і піди, нехай буде вона дружиною сина господаря твого, як сказав Господь. 
<p>52 Коли служник Авраамів почув слова їхні, то вклонився Господові до землі. 
<p>53 І дістав служник срібні речі, і золоті речі, і одяг, і дав Ревеці; також і братові її, і матері її дав багаті дарунки. 
<p>54 І їли та пили, він і люди, які були з ним, і переночували. Коли ж підвелися вранці, то він сказав: Відпустіть мене до господаря мого. 
<p>55 Але брат її і мати її сказали: Нехай побуде з нами юнка днів з десять; потім підеш. 
<p>56 Він сказав їм: Не притримуйте мене, бо Господь благословив шлях мій; відпустіть мене, і я піду до господаря мого. 
<p>57 Вони сказали: Покличемо дівчину і запитаємо, що вона скаже. 
<p>58 І покликали Ревеку, і сказали їй: Чи підеш ти з цим чоловіком? Вона сказала: Піду. 
<p>59 І відпустили Ревеку, сестру свою, з нянькою її, і служника Авраамового, і людей його. 
<p>60 І благословили Ревеку, і сказали їй: Сестро наша! Хай народяться від тебе тисячі тисяч, і нехай володарює потомство твоє брамами тих, хто ненавидить тебе. 
<p>61 І звелася Ревека і служниця її, і сіли на верблюдів, і поїхали за тим чоловіком. І служник узяв Ревеку і пішов. 
<p>62 А Ісаак прийшов від джерела Лахай-Рої, бо жив він у краї полудневому. 
<p>63 А коли звечоріло, Ісаак вийшов у поле помислити, і звів очі свої, й побачив: Ось, ідуть верблюди. 
<p>64 Ревека глянула і побачила Ісаака, і спустилася з верблюда. 
<p>65 І сказала служникові: Хто цей чоловік, котрий іде полем нам назустріч? Служник сказав: Це – господар мій. І вона взяла намітку і покрилася. 
<p>66 А служник сказав Ісаакові все, що вчинив. 
<p>67 І завів її Ісаак до шатра Сарри, матері своєї; і взяв Ревеку, і вона стала дружиною йому, і він покохав її; і потішився Ісаак, будучи в печалі по матері своїй. 
<h4>Буття 25 Шлюб Авраама з Кетурою. 
<p>1 І взяв Авраам іще дружину, на ймення Кетура. 
<p>2 І вона породила йому Зімрана, Йокшана, Мадана, Мідіяна, Їшбака і Шуаха. 
<p>3 Йокшан породив Шеву і Дедана. Сини Дедана були: ашшури, летуші і леуми. 
<p>4 Сини Мідіянові: Ефа, Ефер, Ханох, Авіда, Елдаа. Усі оці – сини Кетури. 
<p>5 І віддав Авраам все, що було в нього, Ісаакові. 
<p>6 А синам наложниць, котрі були в Авраама, дав Авраам дарунки, і відіслав їх од Ісаака, сина свого, ще за життя свого, на схід, на землю східну. 
<p>7 Днів життя Авраамових, котрі він прожив, було сто сімдесят п'ять літ. 
<p>8 І віддав духа Авраам, і помер у старості добрій, похилий і насичений [життям], і приєднався до народу свого. 
<p>9 І поховали його Ісаак та Ізмаїл, сини його, в печері Махпелі, на полі Ефрона, сина Цохара, хеттеянина, котре навпроти Мамре. 
<p>10 На полі, котре Авраам придбав у синів Хетових. Там поховані Авраам і Сарра, дружина його. 
<p>11 По смерті Авраама Бог благословив Ісаака, сина його. Ісаак жив при джерелі Лахай-Рої. 
<p>12 Ось родовід Ізмаїла, сина Авраамового, котрого породила Авраамові Аґар єгиптянка, служниця Саррина; 
<p>13 І ось ймення синів Ізмаїлових, імена їх за родоводом їхнім: первісток Ізмаїлів Невайот, за ним Кедар, Адбеїл, Мівсам, 
<p>14 І Мішма, і Дума, і Масса. 
<p>15 Хадад, Тема, Єтур, Нафіш, і Кедма. 
<p>16 Оце – сини Ізмаїлові, і ймення їхні, у селищах їхніх, у кочовищах їхніх, [це] – дванадцять князів племен їхніх. 
<p>17 А літ життя Ізмаїлового було сто тридцять сім літ, і віддав духа, і вмер, і долучився до народу свого. 
<p>18 Вони жили від Хавіли до Шуру, що перед Єгиптом, як простувати до Ашшуру. І він помер в присутності братів своїх. 
<p>19 Ось родовід Ісаака, сина Авраамового. Авраам породив Ісаака. 
<p>20 Ісаакові було сорок літ, коли він узяв собі за дружину Ревеку, доньку Бетуїла арамеянина з Месопотамії, сестру Лавана арамеянина. 
<p>21 І молився Ісаак Господові про дружину свою, бо вона була неплідна; і Господь почув його, і завагітніла Ревека, дружина його. 
<p>22 Сини в лоні її почали битися, і вона сказала: Якщо так буде, то нащо воно мені? І пішла запитати у Господа. 
<p>23 Господь сказав їй: Два племені у череві твоєму, і два різних народи вийдуть із лона твого; один народ буде сильнішим від другого, і старший буде слугувати молодшому. 
<p>24 І настала пора розродитися їй; і ось, близнята в лоні її. 
<p>25 Перший вийшов червонястий увесь, мов шкіра, пелехатий; і назвали йому ім'я – Ісав. 
<p>26 Потім вийшов брат його, тримаючись рукою своєю за п'яту Ісава, і названо йому ім'я: Яків. А Ісаак був шістдесятирічним, коли вони вродилися. 
<p>27 Діти зросли, і став Ісав людиною, меткою на звіроловстві, – людиною ланів; а Яків – чоловіком лагідним, і жив у шатрах. 
<p>28 Ісаак любив Ісава, тому що дичина його була до смаку йому, а Ревека любила Якова. 
<p>29 І зварив Яків страву; а Ісав прийшов з поля стомлений. 
<p>30 І сказав Ісав Якові: Благаю тебе: Дай мені поїсти червоної юшки, червоної ось цієї; бо я стомився. Від цього дано йому і'мя: Едом. 
<p>31 Проте Яків сказав: Продай мені зараз же своє першородство. 
<p>32 Ісав сказав: Ось, я помираю; що мені в цьому першородстві? 
<p>33 Яків сказав: Присягнися мені цієї ж миті. Він присягнувся йому, і продав першородство своє Якові в той день. 
<p>34 І дав Яків Ісавові хліба і юшки з чечевиці; і він їв і пив, і підвівся, і пішов, і знехтував Ісав своїм першородством. 
<h4>Буття 26 Заповіт з Авраамом переходить на Ісаака. 
<p>1 Був голод на землі, лихіший понад попередній голод, котрий був у дні Авраама, і пішов Ісаак до Авімелеха, царя филистимського, до Ґерару. 
<p>2 Господь постав перед ним і сказав; Не йди до Єгипту; живи на землі, про яку Я скажу тобі. 
<p>3 Мандруй по цій землі; і Я буду з тобою, і благословлю тебе; бо тобі і нащадкам твоїм дам усі землі оці, і дотримаюся клятви, котрою Я клявся Авраамові, батькові твоєму. 
<p>4 Помножу нащадків твоїх, як зорі небесні; і дам нащадкам твоїм усі землі оці; і благословляться в насінні твоєму всі народи землі. 
<p>5 За те, що Авраам підкорився голосові Моєму і пильнував, що Мною [заповідане] треба було пильнувати: Статути Мої і закони Мої. 
<p>6 Ісаак оселився в Ґерарі. 
<p>7 Мешканці міста того запитали про дружину його, і він сказав: Це сестра моя; тому що боявся сказати: Дружина моя, щоб не вбили мене, [сказав] він, мешканці міста цього за Ревеку, бо вона вродлива з обличчя. 
<p>8 Та коли вже багато часу він там прожив, Авімелех, цар филистимський, глянувши у вікно, побачив, що Ісаак бавиться з Ревекою, дружиною своєю. 
<p>9 І прикликав Авімелех Ісаака, і сказав: Ось, це дружина твоя, чому ж ти сказав: Вона сестра моя? Ісаак сказав йому: Тому, щоб я не загинув через неї. 
<p>10 Але Авімелех сказав: Що це ти вчинив з нами? Адже один із народу замалим не злігся з дружиною твоєю, і ти накликав би звинувачення на нас. 
<p>11 І наказав Авімелех народові своєму, сказавши: Хто торкнеться сього чоловіка і дружини його, той буде покараний на смерть. 
<p>12 І сіяв Ісаак у землі тій, і зібрав того року ячменю у стократ: так благословив його Господь. 
<p>13 І став значним цей чоловік, і звеличувався ще і ще аж до того, що став дуже великим. 
<p>14 У нього була череда дрібної і череда великої худоби і чимало орної землі, і филистимляни почали заздрити йому. 
<p>15 І всі криниці, які викопали служники вітця його за життя батька його Авраама, филистимляни завалили і засипали землею. 
<p>16 І Авімелех сказав Ісаакові: Залиши нас; бо ти став набагато сильнішим од нас. 
<p>17 І пішов Ісаак звідти і розташувався шатрами в долині Ґерарській, і оселився там. 
<p>18 І знову викопав Ісаак криниці води, які були викопані ще за Авраама, батька його, котрі завалили филистимляни по смерті Авраама; і назвав їх тими ж іменами, котрими назвав їх батько його. 
<p>19 І копали служники Ісаакові в долині, і знайшли там джерело води живої. 
<p>20 І сперечалися пастухи Ґерарські з пастухами Ісааковими, кажучи: Наша вода. І він назвав криниці ім'я: Есек, бо сперечалися з ним. 
<p>21 Викопали другу криницю; сперечались також і за неї; і він дав їй ім'я Ситна. 
<p>22 І він рушив звідтіля, і викопав криницю, за котру уже не сперечалися; і назвав її: Реховот, бо, сказав він, тепер Господь дав нам просторе місце, і ми розмножимося на землі. 
<p>23 Звідти перейшов він до Беер-Шеви. 
<p>24 І тієї ночі з'явився йому Господь, і сказав: Я – Бог Авраама, батька твого; не бійся, бо Я з тобою; і благословлю тебе, і розмножу потомство твоє, заради Авраама, служника Мого. 
<p>25 І він спорудив там жертовника, і прикликав ймення Господа. І напнув там шатро своє, і викопали там служники Ісаакові криницю. 
<p>26 Прийшов до нього з Ґерару Авімелех, і Ахуззат, товариш його, і Піхол, начальник війська його. 
<p>27 Ісаак сказав їм: Для чого ви прийшли до мене, коли ви зненавиділи мене і вислали мене від себе? 
<p>28 Вони сказали: Ми виразно побачили, що Господь з тобою, і тому ми сказали: Поставимо поміж нами і тобою клятву, і вступимо з тобою в спілку. 
<p>29 Щоб ти не чинив нам лиха, як ото ми також не торкнулися до тебе, а чинили тобі саме добро і відпустили тебе з миром; тепер ти благословенний Господом. 
<p>30 Він накрив їм столи, і вони їли й пили. 
<p>31 І, підвівшись рано-вранці, поклялися один одному; і відпустив їх Ісаак, і вони пішли від нього з миром. 
<p>32 Того ж таки дня прийшли служники Ісаакові і звістили його про криницю, котру копали вони, і сказали йому: Ми знайшли воду. 
<p>33 І він назвав її: Шів'а. А тому ім'я місту тому Беер-Шева аж донині. 
<p>34 І було Ісавові сорок літ, і взяв собі за дружину Єгудиту, доньку Беері хеттеянина, і Босмату, доньку Елона хеттеянина. 
<p>35 І були вони тягарем для Ісаака та Ревеки. 
<h4>Буття 27 Обманом благословення привласнене. 
<p>1 Коли Ісаак постарів, і притупився зір очей його, він прикликав старшого сина свого Ісава і сказав йому: Сину мій! Той сказав йому: Ось я. 
<p>2 Він сказав: Ось, я постарів; не знаю дня смерти моєї. 
<p>3 Я благаю тебе: Візьми тепер знаряддя твої, сагайдака твого і лука твого, і йди в поле, і налови мені дичини. 
<p>4 І приготуй мені страву, котру я люблю, і принеси мені їсти, щоби благословила тебе душа моя перш, аніж я помру. 
<p>5 Ревека чула, коли Ісаак говорив синові своєму Ісавові. І пішов Ісав у поле вполювати дичину. 
<p>6 А Ревека сказала синові своєму Якові: Ось, я чула, як батько твій говорив братові твоєму Ісавові: 
<p>7 Принеси мені дичини і приготуй мені страву, і я з'їм, і благословлю тебе перед Господом, передніше смерті моєї. 
<p>8 Тепер, сину мій, прислухайся до слів моїх, а що я тобі скажу. 
<p>9 Піди до [отари] і принеси мені звідти двійко справних козлят, і я приготую з них батькові твоєму страву, яку він любить. 
<p>10 А ти принесеш батькові твоєму, і він насититься, аби благословити тебе перед смертю своєю. 
<p>11 Яків сказав Ревеці, матері своїй: Ісав, брат мій, чоловік кудлатий, а я гладенький. 
<p>12 Може статися, помацає мене мій батько; і я буду в його очах облудником, і наведу на себе прокляття, а не благословення. 
<p>13 Мати сказала йому: На мені хай буде прокляття твоє, сину мій, тільки послухай мене, і піди, принеси мені. 
<p>14 Він пішов, і взяв, і приніс матері своїй, і мати його зготувала страву, котру любив батько його. 
<p>15 І взяла Ревека багату одежу старшого сина свого Ісава, яка була в неї у домі, і одягла [в неї] молодшого сина свого Якова; 
<p>16 А руки його і гладеньку шию його обклала шкурою козенят. 
<p>17 І дала страву і хліб, котрі вона зготувала, в руки Якові, синові своєму. 
<p>18 Він увійшов до батька свого і сказав: Тату мій! Той озвався: Ось я, хто ти, сину? 
<p>19 Яків сказав батькові своєму: Я – Ісав, первісток твій, я вчинив так, як ти сказав мені; підведися, сідай і покуштуй дичини моєї, аби благословила мене душа твоя. 
<p>20 І сказав Ісаак синові своєму: Отак швиденько знайшов ти, сину мій? Він сказав: Тому, що Господь Бог твій послав мені назустріч. 
<p>21 І сказав Ісаак до Якова: Підійди, я обмацаю тебе, сину мій, чи ти син мій Ісав, чи ні? 
<p>22 Яків підійшов до Ісаака, батька свого, і він обмацав його, і сказав: Голос, голос Якова, а руки, руки Ісавові. 
<p>23 І не впізнав його, тому що руки його були, як руки Ісава, брата його, кудлаті; і благословив його. 
<p>24 І сказав: Чи ти син мій Ісав? Він сказав: Я. 
<p>25 [Ісаак] сказав: Подай мені, і спожию дичини сина мого, щоби благословила тебе душа моя. Яків подав йому, і він їв; приніс йому також вина, і він пив. 
<p>26 Ісаак, батько його, сказав йому: Підійди, поцілуй мене, мій сину. 
<p>27 Він підійшов і поцілував його. І відчув [Ісаак] запах від одежі його, і благословив його, і сказав: Ось, запах від сина мого, як запах від поля, яке благословив Господь. 
<p>28 Нехай же дасть тобі Бог від роси небесної і від родючої землі, і багато хліба і вина. 
<p>29 Нехай же послугують тобі народи, і нехай поклоняться тобі племена; будь паном над братами твоїми, і нехай поклоняться тобі сини матері твоєї; ті, що проклинають тебе, – прокляті; ті, що благословляють тебе, – благословенні! 
<p>30 І тільки-но звершив Ісаак благословення над Яковом, і тільки-но вийшов Яків од Ісаака, батька свого, Ісав, брат його, прийшов з ловів своїх. 
<p>31 Зготував і він страву і приніс батькові своєму, і сказав батькові своєму: Підведися, тату мій, і з'їж дичини сина твого, щоби благословила мене душа твоя. 
<p>32 А Ісаак, батько його, сказав йому: Хто ти? Він сказав: Я син твій, первісток твій, Ісав. 
<p>33 І затремтів Ісаак вельми великим трепетом, і сказав: Хто ж оце, котрий дістав мені дичини і приніс мені, і я їв од усього, перше, аніж ти прийшов, і я благословив його? Він і буде благословенний. 
<p>34 Ісав, вислухавши слова батька свого, голосно скрикнув і сказав батькові своєму: Тату мій! Благослови й мене. 
<p>35 Але він (Ісаак) сказав: Брат твій прийшов із хитрістю і взяв благословення твоє. 
<p>36 І сказав він: Чи не тому дано йому ім'я – Яків. Бо він уже двічі обійшов мене? Він узяв першородство моє, і ось, тепер забрав благословення моє. І [ще] сказав: Невже ти не залишив мені благословення? 
<p>37 Ісаак відповідав Ісавові: Ось, я поставив його господарем над тобою, і всіх братів його віддав йому в служники, обдарував його хлібом і вином, а що ж я можу вчинити для тебе, сину мій? 
<p>38 Але Ісав сказав батькові своєму: Невже, тату мій, одне у тебе благословення? Благослови й мене, тату мій! І підніс Ісав голос свій і заплакав. 
<p>39 І відповів Ісаак, батько його, і сказав [йому] : Ось, від родючої землі буде прожиття твоє, і з роси небесної згори. 
<p>40 І житимеш мечем твоїм, і будеш служити братові твоєму; а буде час, коли повстанеш, і скинеш ярмо його з шиї твоєї. 
<p>41 І зненавидів Ісав Якова за благословення, яким благословив його батько його; і сказав Ісав у серці своєму: Наближаються дні плачу по батькові моєму; і я уб'ю Якова, брата мого. 
<p>42 І переказані були Ревеці слова Ісава, старшого сина її, і вона послала, і прикликала молодшого сина Якова, і сказала йому: Ось, Ісав, брат твій, погрожує убити тебе. 
<p>43 І тепер, сину мій, послухай слова мого, підведися, біжи до Лавана, брата мого, в Харан; 
<p>44 І поживи у нього деякий час, доки вгамується лють брата твого. 
<p>45 Доки погамується гнів брата твого на тебе, і він забуде, що ти вчинив йому. Тоді я надішлю [посланця] і візьму тебе звідти. Для чого мені упродовж одного дня втратити вас обидвох? 
<p>46 І сказала Ревека Ісаакові: Я життям не рада від дочок Хетових; якщо Яків візьме дружину з дочок Хетових, як оці, із дочок цієї землі, то для чого мені й життя? 
<h4>Буття 28 Заповіт Бога з Авраамом переходить на Якова. 
<p>1 І прикликав Ісаак Якова, і благословив його, і заповідав йому, і сказав: Не бери собі дружини з дочок ханаанських. 
<p>2 Підведися, піди до Падан-Араму, в дім Бетуїла, батька матері твоєї, і візьми собі дружину звідти, із дочок Лавана, брата матері твоєї. 
<p>3 А Бог всемогутній нехай благословить тебе, хай розплодить тебе і нехай розмножить тебе, і нехай буде від тебе багато народів; 
<p>4 І нехай дасть тобі благословення Авраама, тобі і потомству твоєму з тобою, щоб тобі успадкувати землю, до котрої мандруєш, котру Бог дав Авраамові. 
<p>5 І відпустив Ісаак Якова, і він пішов до Падан-Араму, до Лавана, сина Бетуїла арамеянина, до брата Ревеки, матері Якова та Ісава. 
<p>6 Ісав побачив, що Ісаак благословив Якова, і, благословляючи, послав його до Падан-Араму взяти собі дружину звідти, і заповідав йому, сказавши: Не бери дружини із дочок ханаанських. 
<p>7 І що підкорився Яків батькові своєму і матері своїй і пішов до Падан-Араму. 
<p>8 І побачив Ісав, що дочки ханаанські не до вподоби Ісаакові; батькові його; 
<p>9 І пішов Ісав до Ізмаїла, і взяв за себе дружину Махалату, доньку Ізмаїла, сина Авраамового, сестру Невайотову, понад [інших] дружин своїх. 
<p>10 А Яків вийшов із Беер-Шеви, і подався в Харан. 
<p>11 І прийшов до [однієї] місцини, і там [лишився] ночувати, тому що зайшло сонце. І взяв [одного] з каменів того місця, і поклав собі узголів'ям, і ліг на тому місці. 
<p>12 І побачив уві сні: Ось, драбина стоїть на землі, а верхівка її торкається неба; і ось, Ангели Божі піднімаються і спускаються по ній. 
<p>13 І ось, Господь стоїть на ній і говорить: Я Господь, Бог Авраама, батька твого, і Бог Ісаака. Землю, на якій ти лежиш, Я дам тобі й потомству твоєму. 
<p>14 І будуть нащадки твої, мов пісок земний, і розповсюдишся до моря, і на схід, і на північ, і на південь; і благословляться в тобі і в насінні твоєму всі племена земні. 
<p>15 І ось, Я з тобою; і збережу тебе скрізь, куди ти не підеш, і наверну тебе до цієї землі; бо Я не залишу тебе, аж доки не виконаю того, що Я сказав тобі. 
<p>16 Яків пробудився зі сну свого і сказав: Справді Господь присутній на цьому місці, а я не знав! 
<p>17 І злякався, і сказав: Яке страшне це місце! Це не щось інше, як дім Божий, це ворота небесні. 
<p>18 І підвівся Яків рано-вранці і взяв камінь, котрого поклав узголів'ям, і поставив його пам'ятником; і вилив єлей на нього. 
<p>19 І назвав ім'я місцю тому Бет-Ел; а попереднє ім'я того міста було: Луз. 
<p>20 І склав Яків обітницю, сказавши: Якщо Бог буде зі мною, і збереже мене на шляху цім, котрим я іду, і дасть мені хліб їсти і одежу одягатися, 
<p>21 І я з миром повернуся в дім батька мого, і буде Господь моїм Богом, 
<p>22 То цей камінь, якого я поставив пам'ятником, буде домом Божим; і з усього, що Ти, Боже, даруєш мені, я дам Тобі десяту частину. 
<h4>Буття 29 Яків у Харані. 
<p>1 І підвівся Яків, і пішов у край синів Кедему. 
<p>2 І побачив: Ось, на полі криниця, і там три череди дрібної худоби, що лежали біля неї; тому що з тієї криниці напували череди. Над горловиною криниці лежав великий камінь. 
<p>3 Коли збиралися туди всі череди, відважували каменя від горловини криниці і напували овець; потім знову клали каменя на це місце, на горловину криниці. 
<p>4 Яків сказав їм: Браття мої! Звідки ви? Вони сказали: Ми із Харану. 
<p>5 Він сказав їм: Чи знаєте ви Лавана, сина Нахорового? Вони сказали: Знаємо. 
<p>6 Він ще сказав їм: Чи здоровий він? Вони сказали: При здоров'ї, і ось, Рахіль, донька його, йде з вівцями. 
<p>7 І сказав: Бачите, день ще тривалий, не час забирати худобу; понапувайте овець, і відійдіть, пасіть. 
<p>8 Вони сказали: Не можемо, доки не зберуться усі череди, і не відвалять каменя від горловини криниці; і тоді будемо напувати овечок. 
<p>9 Він ще говорив з ними, як прийшла Рахіль з дрібною скотиною батька свого, тому що вона пасла. 
<p>10 Коли Яків побачив Рахіль, доньку Лавана, брата матері своєї, і овець Лавана, брата матері своєї, то наблизився Яків, підважив каменя на горловині криниці, і напоїв овечок Лавана, брата матері своєї. 
<p>11 І поцілував Яків Рахіль, і підніс голос свій, і заплакав. 
<p>12 І сказав Яків Рахілі, що він родич батькові її, і що він син Ревеки. А вона побігла і сказала батькові своєму. 
<p>13 Лаван, зачувши про Якова, сина сестри своєї, вибіг йому назустріч, обійняв його, і поцілував його, і завів його у дім свій, і він оповів Лаванові все оце. 
<p>14 А Лаван сказав йому: Справді, ти кість моя і плоть моя. І жив у нього [Яків] цілий місяць. 
<p>15 І Лаван сказав Якові: Невже ти задарма будеш служити мені тому, що ти родич? Скажи мені, що заплатити тобі? 
<p>16 У Лавана було дві доньки; ім'я старшої Лія; ім'я молодшої Рахіль. 
<p>17 Лія мала слабкий зір, а Рахіль була ставна і гарна з обличчя. 
<p>18 І Яків полюбив Рахіль, і сказав: Я буду служити тобі сім літ за Рахіль, молодшу доньку твою. 
<p>19 Лаван сказав: Краще віддам її за тебе, аніж віддати її за когось іншого; живи у мене. 
<p>20 І служив Яків за Рахіль сім років; і вони видалися йому кількома днями, тому що він любив її. 
<p>21 І сказав Яків Лаванові: Віддай дружину мою; тому що мені вже виповнився час, щоби увійти до неї. 
<p>22 Лаван скликав усіх людей тої місцини і вчинив бенкет. 
<p>23 А ввечері узяв доньку свою Лію і привів до нього; і увійшов до неї [Яків]. 
<p>24 І дав Лаван служницю свою Зілпу в служницю доньці своїй Лії. 
<p>25 А вранці виявилося, що то була Лія. І сказав Лаванові: Що це ти вчинив зі мною? Чи не за Рахіль я служив у тебе? Нащо ти обдурив мене? 
<p>26 Лаван сказав: У наших краях немає звичаю, щоб молодшу доньку видавати раніше старшої; 
<p>27 Скінчи тиждень цією; потім дамо тобі й ту, за службу, котру ти будеш служити у мене ще сім літ інших. 
<p>28 Яків так і вчинив, і скінчив тиждень цією. І [Лаван] дав Рахіль, доньку свою, йому в дружини. 
<p>29 І дав Лаван служницю свою Білгу в служниці доньці своїй Рахілі. 
<p>30 [Яків] увійшов також і до Рахілі, і кохав Рахіль більше, аніж Лію; і служив у нього іще сім літ інших. 
<p>31 Та Господь побачив, що Лія була нелюба, і дарував їй плідне лоно, а Рахіль була бездітна. 
<p>32 Лія завагітніла і породила сина, і назвала йому ім'я: Рувим; тому що сказала вона: Господь зглянувся на моє лихо, то відтепер буде любити мене чоловік мій. 
<p>33 І завагітніла знову, і породила сина, і сказала: Господь почув, що я нелюба, і дав мені й цього. І назвала йому ім'я: Симеон. 
<p>34 І завагітніла ще, і породила сина, і сказала: Тепер прихилиться до мене чоловік мій, бо я народила йому трьох синів. Тому й названо йому ім'я: Левій. 
<p>35 І ще завагітніла, 02029 08799 і породила сина, і сказала: Аж тепер я прославлю 03034 08686 Господа. А тому назвала йому ім'я Юда. І перестала народжувати. 
<h4>Буття 30 Розкошування Якова 
<p>1 І побачила Рахіль, що вона не народжує діток Якові, і позаздрила Рахіль сестрі своїй, і сказала Якові: Дай мені дітей; а якщо не так, я помираю. 
<p>2 Яків розгнівався на Рахіль і сказав: Хіба я Бог, який не дав тобі плідного лона? 
<p>3 Вона сказала: Ось служанка моя Білга; увійди до неї: Нехай вона народить у коліна мої, щоб я також мала дітей від неї. 
<p>4 І дала вона Білгу, служницю свою, за дружину йому; і увійшов до неї Яків. 
<p>5 Білга завагітніла, і породила Якові сина. 
<p>6 І сказала Рахіль: Розсудив мене Бог, і почув голос мій, і дав мені сина. А тому дала йому ім'я: Дан. 
<p>7 І ще завагітніла і породила Білга, служниця Рахілі, другого сина Якові. 
<p>8 І сказала Рахіль: Боротьбою дужою боролася я з сестрою моєю, і подужала. І назвала йому ім'я: Нефталим(боротьба). 
<p>9 Лія побачила, що перестала народжувати, і взяла служницю свою Зілпу, і дала її Якові за дружину. 
<p>10 І Зілпа, служниця Ліїна, породила Якові сина. 
<p>11 І сказала Лія: Додалося. І назвала йому ім'я: Ґад (щастя). 
<p>12 І породила Зілпа, служниця Ліїна, другого сина Якові. 
<p>13 І сказала Лія: На щастя мені; тому що будуть називати мене жінки щасливою. І назвала йому ім'я: Асир(блаженство). 
<p>14 Рувим пішов під час жнив пшениці, і знайшов мандрагорові яблука в полі, і приніс їх Лії, матері своїй. І Рахіль сказала Лії: Я благаю тебе, дай мені мандрагорів сина твого. 
<p>15 Але та сказала їй: Невже мало тобі заволодіти чоловіком моїм, що ти доправляєшся і мандрагорів сина мого? Рахіль сказала: То нехай він ляже з тобою цю ніч, за мандрагори сина твого. 
<p>16 Яків прийшов з поля увечері, і Лія вийшла йому назустріч, і сказала: Увійди до мене, бо я купила тебе за мандрагори сина мого. І злігся він з нею тієї ночі. 
<p>17 І почув Бог Лію, і вона завагітніла, і породила Якові п'ятого сина. 
<p>18 І сказала Лія: Бог дав одплату мені за те, що я віддала служницю мою чоловікові моєму. І назвала йому ім'я: Іссахар. 
<p>19 І ще завагітніла Лія, і породила Якові шостого сина. 
<p>20 І сказала Лія: Бог дав мені чудового дарунка; тепер буде жити в мене чоловік мій, бо я народила йому шість синів. І назвала ім'я йому: Завулон. 
<p>21 Потім народила доньку; і назвала їй ім'я: Діна. 
<p>22 І згадав Бог про Рахіль, і почув її Бог, і уздоровив лоно її. 
<p>23 Вона завагітніла, і породила сина, і сказала: зняв Бог ганьбу мою. 
<p>24 І назвала йому ім'я: Йосип, сказавши: Господь дасть мені й другого сина. 
<p>25 Після того, як Рахіль породила Йосипа, Яків сказав Лаванові: Відпусти мене, і я піду в свою місцину і у свій край; 
<p>26 Віддай дружин моїх і дітей моїх, за яких я служив тобі, і я піду; бо ти знаєш службу мою, котру я служив тобі. 
<p>27 І сказав йому Лаван: О, якби я знайшов прихильність перед очима твоїми! Я бачив за обставинами, що у твоє ім'я Господь благословив мене. 
<p>28 І сказав: Назви собі винагороду від мене, і я дам. 
<p>29 І сказав йому [Яків] : Ти відаєш, як я служив тобі, і якою стала худоба твоя при мені. 
<p>30 Бо мало було в тебе до мене, а стало багато; Господь благословив тебе з появою моєю; але коли ж я буду працювати для дому свого? 
<p>31 І сказав [Лаван] : Що дати тобі? Яків сказав: Не дай мені анічого. Якщо лиш учиниш, що я скажу, то я знову буду пасти і стерегти овечок твоїх. 
<p>32 Я піду нині по всій [череді] овечок твоїх відділити з неї всіляку тварину з цятками і з плямами, усіляку тварину чорну з овечок, також із плямами і з цятками із кіз, [така худобина] буде винагородою мені. 
<p>33 І буде говорити за мене перед твоїм лицем справедливість моя в прийдешньому дні, коли прийдеш оглянути винагороду мою. Всіляка коза не з цятками і не з плямами, і з овечок не чорна, вкрадене, [якщо знайдеться] у мене. 
<p>34 Лаван сказав: Гаразд, нехай буде за словом твоїм. 
<p>35 І вилучив того ж дня кіз строкатих і з цятками, і всіх козлів з плямами, і з цятками, всіх, на котрих було [хоч трішки] білого, і всіх чорних овечок, і віддав у руки синам своїм. 
<p>36 І призначив відстань поміж собою і поміж Яковом на три дні шляху. А Яків випасав решту дрібної худоби Лавана. 
<p>37 І взяв Яків свіжих прутиків тополиних, мигдалевих і яворових, і вирізав на них білі смуги, знявши кору до білини, яка на прутах. 
<p>38 І поклав прути з нарізами перед скотиною у водопійних коритах, куди скотина приходить напитися, і де, приходячи до водопою, зачинала перед прутами. 
<p>39 І зачинала скотина перед прутами, і народжувалася скотина строкатою, і з цятками, і з плямами. 
<p>40 І відділяв Яків тих ягнят, і ставив скотину головами до строкатого і всього чорного серед отари Лаванової, і тримав свої череди окремо, і не ставив їх разом із худобою Лавановою. 
<p>41 Кожного разу, коли зачинала скотина міцна, Яків клав прути в коритах перед очима скотини, щоб вона зачинала перед прутами. 
<p>42 А коли зачинала скотина слабка, тоді він не клав. І діставалася слабка [скотина] Лаванові, а міцна – Якові. 
<p>43 І вчинився цей чоловік вельми й вельми багатим, і було у нього чимало дрібної скотини, і служниць, і служників, і верблюдів, і віслюків. 
<h4>Буття 31 
<p>1 І почув Яків слова синів Лаванових, які говорили: [Яків] заволодів усім, що було в батька нашого, і з маєтку батька нашого зібрав усе багатство оце. 
<p>2 І побачив Яків обличчя Лавана, і ось, воно вже не таке до нього, як було вчора і третього дня. 
<p>3 І сказав Господь Якові: Повернися на землю батьків твоїх і на батьківщину свою, і Я буду з тобою. 
<p>4 І послав Яків і прикликав Рахіль і Лію в поле, до череди дрібної [скотини] своєї. 
<p>5 І сказав їм: Я бачу обличчя батька вашого, що воно до мене не таке, яким було вчора і третього дня. Але Бог батька мого був зі мною. 
<p>6 Ви самі знаєте, що я всіма силами служив батькові вашому. 
<p>7 Але батько ваш обдурював мене і разів із десять міняв нагороду мою. Але Бог не допустив йому вчинити мені зло. 
<p>8 Коли сказав він, що [скотина] з цятками буде тобі в нагороду, то скотина вся приносила із цятками. А коли він сказав: Строкаті будуть тобі в нагороду, то скотина вся приносила строкатих. 
<p>9 І відібрав Бог скотину у вашого батька, і дав мені. 
<p>10 Одного разу, о такій порі, коли скотина парується, глянув я і побачив уві сні, аж ось, козли, які спиналися на самиць, строкаті, з цятками і плямами. 
<p>11 Ангел Божий сказав мені уві сні: Якове! Я сказав: Ось я. 
<p>12 Він сказав: Зведи очі твої і поглянь: Усі козли, що спинались на самиць, строкаті, з цятками і з плямами; бо Я бачу все, що Лаван чинить з тобою. 
<p>13 Я Бог, [що з'явився перед тобою] біля Бет-Елу, де ти вилив єлей на пам'ятник і де ти склав Мені обітницю. Тепер підведися, вийди із землі цієї; і повернися на землю вітчизни твоєї. 
<p>14 Рахіль і Лія сказали йому у відповідь: Чи є ще нам частка і спадок у домі батька нашого? 
<p>15 Чи не за чужинців він нас має? Бо він продав нас, і пожер навіть срібло наше. 
<p>16 А тому все багатство, яке Бог відібрав у батька нашого, є наше і дітей наших. Отож, звершуй усе, що сказав тобі Бог. 
<p>17 І звівся Яків, і посадовив дітей своїх і дружин своїх на верблюдів; 
<p>18 І взяв із собою всю скотину свою і все багатство своє, котре надбав, скотину власну його, яку надбав у Падан-Арамі, щоби йти до Ісаака, батька свого, на землю ханаанську. 
<p>19 І коли Лаван пішов стригти скотину свою, то Рахіль украла ідолів, котрі були в батька. 
<p>20 А Яків украв серце в Лавана арамеянина, тому що не звістив його, що відходить. 
<p>21 І пішов із усім, що в нього було, і, підвівшись, перейшов ріку, і попростував до гори Ґілеадської. 
<p>22 А третього дня сказали Лаванові, що Яків утік. 
<p>23 Тоді взяв він із собою родичів своїх, і гнався за ним сім днів, і догнав його на горі Ґілеадській. 
<p>24 І прийшов Бог до Лавана арамеянина вночі уві сні, і сказав йому: Бережися, не говори Якові ні доброго, ані злого. 
<p>25 І догнав Лаван Якова; А Яків поставив шатро своє на горі, а Лаван із родичами своїми поставив на горі Ґілеадській. 
<p>26 І сказав Лаван Якові: Що ти вчинив? Для чого ти обдурив мне й забрав дочок моїх, мов бранців зброєю? 
<p>27 Нащо ти втік потайки, і сховався від мене, і не сказав мені? Я відпустив би тебе з радістю і з піснями, з тімпаном і з гуслами. 
<p>28 Ти не дозволив навіть поцілувати внуків моїх і дочок моїх; нерозважливо ти вчинив. 
<p>29 Є в руці моїй сила вчинити вам зло; але Бог батька вашого учора говорив до мене і сказав: Бережися, не говори Якові ні доброго, ані злого. 
<p>30 Проте справді ти відійдеш, тому що ти нетерпляче захотів бути в домі батька твого; але нащо ти вкрав богів моїх? 
<p>31 Яків одказував Лаванові і сказав: Я боявся; бо я міркував, чи не забереш ти у мене дочок своїх. 
<p>32 У кого знайдеш богів твоїх, той не буде живий. При родичах наших упізнавай, що в мене, і візьми собі. Яків не знав, що Рахіль украла їх. 
<p>33 І заходив Лаван до шатра Якова, і до шатра Ліїного, і до шатра двох служниць, та не знайшов. І, вийшовши з шатра Ліїного, ступив до шатра Рахілі. 
<p>34 А Рахіль узяла ідолів і поклала їх під верблюдове сідло, і сіла на них. І обшукав Лаван усе шатро, проте не знайшов. 
<p>35 А вона сказала своєму батькові: Хай не прогнівається господар мій, що я не можу підвестися перед тобою, бо в мене звичайне жіноче. І він шукав, але не знайшов ідолів. 
<p>36 Яків розгнівався, і почав сперечатися з Лаваном. І почав говорити Яків, і сказав Лаванові: Яка вина моя, який гріх мій, що ти переслідуєш мене? 
<p>37 Ти оглянув у мене всі речі; що знайшов ти із речей дому свого? Покажи отут перед родичами моїми і перед родичами твоїми: нехай вони розсудять поміж нами двома. 
<p>38 Ось, двадцять літ я [був] у тебе; вівці твої і кози твої не скидали, баранів череди твоєї я не вживав. 
<p>39 Розтерзаного звірами я не приносив тобі; це була моя втрата; ти з мене відшкодовував, чи вдень щось пропадало, а чи вночі щезало. 
<p>40 Я страждав удень від жароти, а вночі од холоднечі, і сон мій утікав з очей моїх. 
<p>41 Отакі мої двадцять літ у домі твоєму. Я служив тобі чотирнадцять літ за двох дочок твоїх і шість літ за скотину твою; а ти десять разів міняв винагороду мою. 
<p>42 Якби не був зі мною Бог батька мого, Бог Авраама і острах Ісаака, ти зараз відпустив би мене упорожні. Бог побачив лихо моє і працю рук моїх, і заступився за мене учора. 
<p>43 І відповідав Лаван, і сказав Якові: Доньки мої – мої доньки, діти – мої діти, скотина – моя скотина, і все, що ти бачиш, – це моє; чи можу я зараз щось учинити з доньками моїми із дітьми їхніми, котрі народжені ними? 
<p>44 Тепер ухвалимо спілку, я і ти, і це буде свідченням поміж мною і тобою. 
<p>45 І взяв Яків камінь, і поставив його пам'ятником. 
<p>46 І сказав Яків родичам своїм: назбирайте каміння. Вони назбирали каміння, і вчинили узгірок, і їли на тому узгірку. 
<p>47 І назвав його Лаван: Еґар-Сагадута; а Яків назвав його Ґал-Ед. 
<p>48 І сказав Лаван: Сьогодні цей узгірок поміж мною і тобою свідок. Тому й названо його – Ґал-Ед. 
<p>49 [Також] : Міцпа, від того, що Лаван сказав: Нехай наглядає Господь за мною і за тобою, коли ми розійдемося один від одного. 
<p>50 Якщо ти будеш погано ставитися до моїх дочок, або, якщо візьмеш дружин понад доньок моїх, то, хоч немає чоловіка поміж нами, начувайся, Бог свідок поміж мною і поміж тобою. 
<p>51 І сказав Лаван Якові: Ось, узгірок цей і ось пам'ятник, котрий я поставив між мною і тобою. 
<p>52 Цей узгірок свідок, і цей пам'ятник свідок, що ні я не перейду до тебе за цей узгірок, ні ти не перейдеш до мене за цей узгірок і за цей пам'ятник для зла. 
<p>53 Бог Авраамів і Бог Нахорів нехай судить поміж нами, Бог батька їхнього. Яків поклявся страхом батька свого Ісаака. 
<p>54 І заколов Яків пожертву на горі, і покликав родичів своїх їсти хліб і вони їли хліб і ночували на горі. 
<p>55 І підвівся Лаван рано-вранці і поцілував онуків своїх і дочок своїх, і благословив їх, і рушив, і повернувся Лаван до свого місця. 
<h4>Буття 32 Якові дано ім'я Ізраїль 
<p>1 А Яків рушив шляхом своїм. І зустріли його Ангели Божі. 
<p>2 Яків, забачивши їх, сказав: Це табір Божий. І назвав ім'я місцині тій: Маханаїм. 
<p>3 І послав Яків перед собою вісників до брата свого Ісава на землю Сеїр, до краю едомського. 
<p>4 І наказав їм, сказавши: Отак скажіть панові моєму Ісавові: Ось що говорить служник твій Яків: Я жив у Лавана, і прожив донині. 
<p>5 І є у мене воли і віслюки і дрібна скотина, і служники, і служниці, і я послав сповістити [про себе] пана мого, щоб надбати приязнь перед очима твоїми. 
<p>6 І повернулися вісники до Якова, і сказали: Ми ходили до брата твого Ісава, він іде назустріч тобі, і з ним чотириста чоловіків. 
<p>7 Яків дуже злякався і знітився, і поділив людей, які були з ним, і скотину дрібну й велику, і верблюдів, на два табори. 
<p>8 І сказав: Якщо Ісав учинить напад на один із таборів і винищить його, то другий табір зможе врятуватися. 
<p>9 І сказав Яків: Боже батька мого Авраама і Боже батька мого Ісаака, Господе, який сказав мені: Повернися до краю твого, до вітчизни своєї, і Я буду добродіяти тобі! 
<p>10 Не достойний я всіх милостей і всіх благодіянь, котрі Ти дарував служникові Твоєму; тому що я лише з палицею моєю перейшов цей Йордан; а тепер у мене два табори. 
<p>11 Благаю тебе: Врятуй мене від руки брата мого, від руки Ісава, бо я боюся його, щоб він, як прийде, не забив мене [і] матері з дітьми. 
<p>12 Ти сказав: Я буду добродіяти тобі, і вчиню нащадків твоїх, як пісок морський, котрого не порахувати через безліч. 
<p>13 І ночував там [Яків] тієї ночі. І взяв від того, що мав, у дарунок Ісавові, братові своєму: 
<p>14 Двісті кіз, двадцять козлів, двісті овечок, двадцять баранів, 
<p>15 Тридцять верблюдів дійних із лошатами їх, сорок корів, десять волів, двадцять віслючок, десять віслюків. 
<p>16 І дав у руки служникам своїм кожну череду окремо, і сказав служникам своїм: Ходіть переді мною, і залишайте відстань од череди до череди. 
<p>17 І наказав першому, сказавши: Коли брат мій Ісав зустрінеться тобі і запитає, говорячи: Чий ти? І куди йдеш? І чия [череда] перед тобою? 
<p>18 То скажи: Служника твого Якова це дарунок, надісланий панові моєму Ісавові; ось, і сам він за нами. 
<p>19 Те саме наказав і другому, і третьому, і всім, котрі йшли за чередами, кажучи: Так скажете Ісавові, коли стрінете його. 
<p>20 І скажете: Ось, і служник твій Яків за нами. Тому що він сказав [подумки] : Вчиню приязним його дарами, котрі йдуть переді мною; а потім побачу обличчя його; можливо, й прийме мене. 
<p>21 І пішли дари перед ним; а він тієї ночі ночував у таборі. 
<p>22 І підвівся тієї ночі, і, взявши двох дружин своїх, і двох служниць своїх, і одинадцять синів своїх, перейшов через Яббок у брід. 
<p>23 І, взявши їх, перевів через потік, і перевів усе, що в нього [було]. 
<p>24 І залишився Яків один. І боровся із ним якийсь Муж аж до вранішньої зорі. 
<p>25 І, забачивши, що не здолає його, торкнувся суглоба стегна його, і звихнув суглоба стегна у Якова, коли він боровся з Ним. 
<p>26 І сказав: Відпусти Мене, бо зійшла зоря. [Яків] сказав: Не відпущу Тебе, поки не благословиш мене. 
<p>27 І сказав: Як ім'я твоє? Він сказав: Яків. 
<p>28 І сказав: Віднині ім'я тобі буде не Яків, а Ізраїль, бо ти боровся з Богом, і людей долати будеш. 
<p>29 Запитав і Яків, кажучи: Я благаю тебе, скажи ймення Твоє. І Він сказав: Навіщо ти запитуєш про ймення Моє? І благословив його там. 
<p>30 І назвав Яків ім'я місцині тій: Пенуїл; бо, [казав] він, я бачив Бога лицем до лиця, і вціліла душа моя. 
<p>31 І зійшло сонце, коли проходив Пенуїл; і кульгав він на стегно своє. 
<p>32 Тому й донині сини Ізраїля не їдять жили, котра на суглобі стегна, через те, що [Той], [Хто боровся], торкнувся жили на суглобі Якового стегна. 
<h4>Буття 33 Зустріч Якова з Ісавом 
<p>1 І звів Яків очі свої, і побачив, аж ось, іде Ісав, і з ним чотириста чоловіків. І розділив дітей Лії, Рахілі і двох служниць. 
<p>2 І поставив служниць і дітей їхніх попереду, Лію і дітей її за ними, а Рахіль і Йосипа позаду. 
<p>3 А сам пішов перед ними і поклонився до землі сім разів, підходячи до брата свого. 
<p>4 І побіг Ісав до нього назустріч, і обійняв його, і впав на груди його, і цілував його, і плакали. 
<p>5 І оглянувся і побачив дружин та дітей, і сказав: Хто це в тебе? [Яків] сказав: Діти, яких Бог дарував служникові твоєму. 
<p>6 І надійшли служниці і діти їхні, і поклонилися. 
<p>7 Підійшла і Лія, і діти її, і вклонилися. Нарешті підійшли Йосип та Рахіль, і вклонилися. 
<p>8 І сказав Ісав: Для чого в тебе така чисельність, яку я зустрів? І сказав Яків: Щоб надбати приязнь в очах володаря мого. 
<p>9 Ісав сказав: У мене багато, брате мій; нехай буде твоє у тебе. 
<p>10 Яків сказав: Ні, якщо я надбав приязнь в очах твоїх, прийми дарунок мій від руки моєї, бо я побачив обличчя твоє, наче хтось забачив лице Боже, і ти був приязний до мене. 
<p>11 Прийми благословення моє, котре я приніс тобі; тому що Бог дарував мені, і є у мене все. І умовив його; і той взяв, 
<p>12 І сказав: Підведімося і ходімо; і я піду перед тобою. 
<p>13 Яків сказав йому: Володар мій знає, що діти тендітні, а дрібна і велика скотина у мене дійна: Якщо погнати її один день, то загине вся скотина. 
<p>14 Нехай володар мій рушає попереду служника свого, а я піду повільно, як піде худоба, що переді мною, і підуть діти, а тоді прийду до володаря мого в Сеїр. 
<p>15 Ісав сказав: Залишу я з тобою [кількоро] моїх людей. Яків сказав: Для чого це? Мені б лише надбати приязнь в очах володаря мого! 
<p>16 І повернувся Ісав того ж дня шляхом своїм до Сеїру. 
<p>17 А Яків рушив до Суккота, і спорудив собі дім, і для скотини своєї поставив курені. З цієї причини він назвав ім'я місцині: Суккот. 
<p>18 Яків, повернувшись із Месопотамії, щасливо прийшов до міста Сихем, що у краю ханаанськім, і розташувався перед містом. 
<p>19 І купив частину поля, на якому поставив шатро, у синів Гамора, батька Сихемового, за сто срібняків. 
<p>20 І спорудив там жертовника, і назвав його Ел-Елогей-Ізраїль. 
<h4>Буття 34 Яків жнивує плоди своїх помилок 
<p>1 Діна, донька Ліїна, котру вона породила Якові, вийшла подивитися на дочок тієї землі. 
<p>2 І побачив її Сихем, син Гамора хіввеянина, князя тієї землі, і взяв її, і переспав з нею, і згвалтував її. 
<p>3 І прихилилася душа його до Діни, доньки Якова, і він полюбив дівчину, і говорив до серця її. 
<p>4 І сказав Сихем Гаморові, батькові своєму, кажучи: Візьми мені цю дівчину за дружину. 
<p>5 Яків чув, що [син Гаморів] збезчестив Діну, доньку його; та оскільки сини його були зі скотиною у полі, то Яків мовчав, аж доки не прийшли вони. 
<p>6 І вийшов Гамор, батько Сихемів, до Якова, поговорити з ним. 
<p>7 А сини Якова прийшли з поля, і коли почули, то посмутніли мужі ті, і запалали гнівом, тому що ганьбу вчинив він Ізраїлю, переспавши з дочкою Якова; а це заборонялося чинити. 
<p>8 Гамор почав говорити їм і сказав: Сихем, син мій, прихилився душею до вашої дочки; прошу, віддайте її за дружину йому. 
<p>9 Породичайтеся з нами; віддавайте за нас дочок ваших, а наших дочок беріть собі. 
<p>10 І живіть з нами; земля ця перед вами, живіть і працюйте на ній, і придбайте її у власність. 
<p>11 А Сихем сказав батькові її і братам її: Мені б лише знайти приязнь в очах ваших, я дам, чого не забажаєте від мене. 
<p>12 Призначайте найбільше віно і подарунки; я дам, чого забажаєте від мене: Тільки віддайте мені дівчину за дружину. 
<p>13 І відповідали сини Якова Сихемові і Гаморові, батькові його, з лукавством; а говорили так через те, що він зганьбив Діну, сестру їхню. 
<p>14 І сказали їм: Не можемо цього вчинити, віддати сестру нашу за чоловіка, який необрізаний, бо це зганьбило б нас. 
<p>15 Тільки за такої умови ми погодимося з вами, якщо ви будете, як ми, щоб у вас також уся чоловіча стать була обрізана. 
<p>16 І будемо віддавати за вас дочок наших, і будемо брати за себе ваших дочок, і житимемо з вами, і станемо одним народом. 
<p>17 А якщо не дослухаєтеся нас у тому, щоб обрізатися, то ми візьмемо доньку нашу, і підемо геть. 
<p>18 І сподобалися ці слова Гаморові і Сихемові, синові Гамора. 
<p>19 Юнак поспішив виконати умову; тому що любив доньку Якова, а його найбільше поважали в домі батька його. 
<p>20 І прийшов Гамор і Сихем, син його, до воріт міста свого, і почали говорити мешканцям міста свого, і сказали: 
<p>21 Оці люди мирні з нами, нехай вони оселяться на землі і працюють на ній; а земля ось, простора перед ними. Почнемо брати дочок їхніх собі за дружин, і наших дочок віддавати за них. 
<p>22 Лише за цієї умови ці люди погоджуються жити з нами і бути одним народом, щоб і в нас обрізана була кожна чоловіча стать, як вони обрізані. 
<p>23 Чи не для нас череди їхні, і маєтки їхні, і вся скотина їхня? Тільки погодимося з ними, і будуть жити з нами. 
<p>24 І пристали городяни міста на пропозицію Гамора та Сихема, сина його, і обрізана була кожна чоловіча стать, – всі, які виходили з воріт міста. 
<p>25 Третього дня, коли вони хворіли, два сини Якова, Симеон і Левій, брати Діни, взяли кожний свого меча, і сміливо напали на місто, і умертвили всіх чоловіків. 
<p>26 І самого Гамора і Сихема, сина його, убили мечем; і взяли Діну із дому Сихемового і вийшли. 
<p>27 Сини Якова прийшли до вбитих, і пограбували місто за те, що зганьбили сестру їхню. 
<p>28 Вони взяли дрібну і велику скотину їхню, і віслюків їхніх, і все що було в місті, і що було в полі. 
<p>29 І всі маєтності їхні, і всіх дітей їхніх, і дружин їхніх взяли в полон, і пограбували все, що було в домах. 
<p>30 І сказав Яків Симеонові і Левію: Ви розгнівили мене, вчинивши мене ненависним для мешканців цієї землі, для ханаанеїв і періззеїв. У мене людей замало; зберуться супроти мене, уразять мене, і винищать мене і дім мій. 
<p>31 А вони сказали: А хіба можна вчинити з сестрою нашою, як з блудницею? 
<h4>Буття 35 Яків у Бет-Елі; обітниця відновлена 
<p>1 Бог сказав до Якова: Підведися, піди до Бет-Елу, і живи там; і споруди там жертовника Богові, який з'явився тобі, коли ти утікав од лиця Ісава, брата твого. 
<p>2 І сказав Яків домові своєму і всім, хто був з ним: Покиньте богів чужих, які у вас є, і очистіться, і перемініть одежу вашу. 
<p>3 Зберемося і підемо до Бет-Елу, там споруджу я жертовника Богові, котрий відповів мені в день лиха мого і був зі мною на шляху, якого я долав. 
<p>4 І віддали Якові усіх богів чужих, які були в руках їхніх, і ковтки, які були у вухах їхніх; і закопав їх Яків під дубом, котрий поблизу Сихему. 
<p>5 І рушили вони. І був жах Божий по довколишніх містах, і не переслідували синів Якова. 
<p>6 І прийшов Яків до Лузу, що на землі ханаанській, тобто до Бет-Елу, сам і всі люди, які були з ним. 
<p>7 І спорудив там жертовника, і назвав місце те: Ел Бет-Ел; бо тут з'явився йому Бог, коли він утікав од лиця брата свого. 
<p>8 І вмерла Девора, годувальниця Ревеки, і похована нижче Бет-Елу під дубом, якого й назвав [Яків] Аллон-Бахут. 
<p>9 І з'явився Бог перед Яковом після повернення його з Падану арамейського, і благословив його. 
<p>10 І сказав йому Бог: Ім'я твоє Яків; віднині ти не будеш називатися Яковом, але буде ім'я тобі: Ізраїль. І назвав йому ім'я: Ізраїль. 
<p>11 І сказав йому Бог: Я – Бог Всемогутній; плодись і розмножуйся; народ і багато народів буде від тебе, і царі вийдуть із стегон твоїх. 
<p>12 Землю, яку Я дав Авраамові та Ісаакові, Я дам тобі і нащадкам твоїм, по тобі дам оцю землю. 
<p>13 І залишив його Бог на місці, на якому говорив йому. 
<p>14 І поставив Яків пам'ятника на місці, на котрому говорив йому [Бог], пам'ятника кам'яного; і вилив на нього єлей. 
<p>15 І назвав Яків ім'я місцині, на якій Бог говорив йому: Бет-Ел. 
<p>16 І залишили Бет-Ел. І коли ще залишалося якась ківра землі до Ефрати, Рахіль породила, і пологи її були важкі. 
<p>17 Коли ж вона страждала при пологах, повивальниця бабуся сказала їй: Не бійся, бо це в тебе син. 
<p>18 І коли відходила від неї душа, бо вона помирала, то назвала йому ім'я – Бен-Оні. Але батько його назвав його Веніямином. 
<p>19 І померла Рахіль, і похована на дорозі до Ефрати, себто Віфлеєму. 
<p>20 Яків поставив над гробом її пам'ятника. Цей надгробний пам'ятник Рахілі існує аж донині. 
<p>21 І рушив Ізраїль, і поставив шатро своє за баштою Едер. 
<p>22 Під час перебування Ізраїля у тій країні, Рувим пішов і переспав з Білгою, наложницею батька свого. І почув про це Ізраїль. А синів у Якова було дванадцять. 
<p>23 Сини Лії: первісток Якова Рувим, [по ньому] Симеон, Левій, Юда, Іссахар і Завулон. 
<p>24 Сини Рахілі: Йосип і Веніямин 
<p>25 Сини Білги, служниці Рахілиної: Дан і Нефталим. 
<p>26 Сини Зілпи, служниці Ліїної: Ґад і Асир. Це сини Якова, які народилися йому в Падан-Арамі. 
<p>27 І прийшов Яків до Ісаака, батька свого, в Мамре, в Кир'ят-Арби, тобто Хеврону, де мандрував Авраам та Ісаак. 
<p>28 І було днів [життя] Ісаакові сто вісімдесят літ. 
<p>29 І випустив Ісаак духа і вмер, і приєднався до народу свого, будучи старим, насиченим життям; і поховали його Ісав та Яків, сини його. 
<h4>Буття 36 Родовід Ісава 
<p>1 Ось родовід Ісава, тобто Едома. 
<p>2 Ісав узяв собі дружин із дочок ханаанських: Аду, доньку Елона хеттеянина, і Оголіваму, дочку Ани, сина Ців'она хіввеянина 
<p>3 І Босмат, дочку Ізмаїла, сестру Невайотову, 
<p>4 Ада породила Ісавові Еліфаза; Босмат породила Реуїла. 
<p>5 Оголівама породила Суша, Ялама і Кораха. Це сини Ісава, які народилися йому на землі ханаанській. 
<p>6 І взяв Ісав дружин своїх і синів своїх, і дочок своїх, і всіх людей дому свого, і череди свої, і всю скотину свою, і увесь маєток свій, котрого він надбав на землі ханаанській, і рушив на [другу] землю від лиця Якова, брата свого. 
<p>7 Тому що маєтності їхні були такими великими, що вони не могли жити разом, і земля мандрування їхнього не вміщувала їх з причини значної кількости їхніх черед. 
<p>8 І оселився Ісав на горі Сеїр, Ісав, він же Едом. 
<p>9 І ось родовід Ісава, батька Едому, на горі Сеїр. 
<p>10 Ось ймення синів Ісава: Еліфаз, син Ади, дружини Ісава, і Реуїл, син Босмати, дружини Ісава. 
<p>11 У Еліфаза були сини: Теман, Омар, Цефо, Ґатам і Кеназ. 
<p>12 А Тимна була наложниця Еліфаза, сина Ісава; і породила Еліфазові Амалика. Ось сини Ади, дружини Ісава. 
<p>13 І ось сини Реуїла: Нагат і Зера, Шамма і Мізза. Це сини Босмати, дружини Ісава. 
<p>14 А оці були сини Оголівами, доньки Ани, сина Ців'она, дружини Ісава: вона породила Ісаву Єуша, Ялама і Кораха. 
<p>15 Ось старшини синів Ісава. Сини Еліфаза, первістка Ісава: старший Теман, старший Омар, старший Цефо, старший Кеназ. 
<p>16 Старший Корах, старший Ґатам, старший Амалик. Ці старшини Еліфазові на землі Едома; це сини Ади. 
<p>17 А це сини Реуїла, сина Ісава: старший Нагат, старший Зерах, старший Шамма, старший Мізза. Оці старшини Реуїлові на землі Едома; ці сини Босмати, дружини Ісава. 
<p>18 А це сини Оголівами, дружини Ісава: старший Еуш, старший Ялам, старший Корах. Ці старшини Оголівами, дочки Ани, дружини Ісава. 
<p>19 Ось сини Ісава, і ось старшини їхні. Це Едом. 
<p>20 Це сини Сеїра хореянина, які жили на землі тій: Лотан, Шовал, Ців'он, Ана. 
<p>21 Дішон, Ецев і Дішан. Оце старшини хореїв, синів Сеїра, на землі Едома. 
<p>22 Сини Лотана були: Хорі і Гемам; а сестра у Лотана: Тимна. 
<p>23 Оці сини Шовала: Алван, Манахат, Евал, Шефо і Онам. 
<p>24 А оці сини Ців'она: Айя і Ана. Це той Ана, який знайшов теплі води в пустелі, коли пас віслюків Ців'она, батька свого. 
<p>25 А це діти Ани: Дішон і Оголівама, дочка Ани. 
<p>26 А оці сини Дішона: Хемдан, Ешбан, Ітран і Керан. 
<p>27 Оці сини Ецера: Білган, Зааван і Акан 
<p>28 Оце сини Дішана: Уц і Аран. 
<p>29 А це сини старшини хореїв: старший Лотан, старший Шовал, старший Ців'он, старший Ана. 
<p>30 Старший Дішон, старший Ецер, старший Дішан. Ось старшини хореїв, за віком їхнім на землі Сеїр. 
<p>31 Ось царі, які царювали на землі Едома, передніше царювання царів над синами Ізраїля: 
<p>32 Царював у Едомі Бела, син Беора, а ім'я місту того – Дінгава. 
<p>33 І помер Бела, і зацарював Йовав, син Зераха із Боцри. 
<p>34 Помер Йовав, і зацарював після нього Хушам, із землі теманіян. 
<p>35 І вмер Хушам, і зацарював після нього Гадад, син Бедадів, котрий переміг мідіян на полі Моава; ім'я міста того Авіт. 
<p>36 І вмер Гадад, і зацарював після нього Самла з Машеку. 
<p>37 І вмер Самла, і зацарював по ньому Саул із Реховоту, що біля річки. 
<p>38 І вмер Саул, і зацарював по ньому Баал-Ханан, син Ахбора. 
<p>39 І вмер Баал-Ханан, син Ахборів, і зацарював по ньому Гадад; ім'я міста його – Пау; ім'я дружини його Мегетав'іл, донька Матреди, доньки Ме-Загава. 
<p>40 Це – імена старшин Ісавових, за племенами їхніми, за краями їхніми, за іменами їхніми: старший Тимна, старший Алва, старший Етет. 
<p>41 Старший Оголівама, старший Ела, старший Пінон, 
<p>42 Старший Кеназ, старший Теман, старший Мівцар. 
<p>43 Старший Маґдіїл, старший Ірам. Ось старшини Едому, за їхніми селищами, на землі володіння їхнього. Ось Ісав, батько Едому. 
<h4>Буття 37 Яків та його родина, Йосип - улюблений син його. 
<p>1 Яків жив на землі мандрування батька свого, на землі ханаанській. 
<p>2 Ось життя Якова. Йосип, сімнадцятирічний, випасав скотину разом із братами своїми, будучи юнаком, із синами Білги і з синами Зілпи, дружин батька свого. І переказував Йосип недобрі про них чутки батькові їхньому. 
<p>3 Ізраїль любив Йосипа більше, аніж усіх синів своїх, тому що він був сином старості його, і пошив йому картатий одяг. 
<p>4 І побачили брати його, що батько їхній любить його більше, аніж усіх братів його, і зненавиділи його, і не могли розмовляти з ним приязно. 
<p>5 І бачив Йосип сон, і розповів братам своїм: і вони зненавиділи його ще більше. 
<p>6 Він сказав їм: Прошу вас, вислухайте оповідь про сон, якого я бачив: 
<p>7 Ось ми в'яжемо снопи посеред поля; І ось, мій сніп підвівся, і постав прямо, і ось, ваші снопи поставали кружма і вклонилися моєму снопові. 
<p>8 І сказали йому брати його: Невже ти будеш царювати над нами? Невже будеш володіти нами? І зненавиділи його ще глибше за сни його і за слова його. 
<p>9 І бачив він ще один сон, і оповів про нього братам своїм, кажучи: Ось, я бачив іще сон: ось, сонце і місяць, і одинадцять зірок поклоняються мені. 
<p>10 І він оповів [те] батькові своєму і братам своїм; і дорікнув йому батько його, і сказав йому: Що це за сон, котрого ти бачив? Невже я, і твоя мати, і твої брати прийдемо поклонитися тобі до землі? 
<p>11 Брати його гнівалися на нього; а батько його завважив це слово. 
<p>12 Брати його пішли пасти скотину батька свого в Сихем. 
<p>13 І сказав Ізраїль Йосипові: Брати твої хіба не пасуть у Сихемі? Піди, я пошлю тебе до них. Він одказував йому: Ось я. 
<p>14 І він сказав йому: Прохаю тебе, іди, поглянь, чи здорові брати твої і чи на місці скотина, і принеси мені відповідь. І послав його з долини Хевронської; і він прийшов у Сихем. 
<p>15 І знайшов його якийсь чоловік заблуклим у полі, і запитав його той чоловік, говорячи: Чого ти шукаєш? 
<p>16 Він сказав: Я шукаю братів моїх; скажи мені, де вони пасуть? 
<p>17 І сказав той чоловік: Вони пішли звідси; бо я чув, як вони говорили: Підемо в Дотан. І пішов Йосип за братами своїми, і знайшов їх у Дотані. 
<p>18 І побачили вони його здалеку, і передніше, аніж він наблизився до них, почали плекати супротив нього думку, щоб убити його. 
<p>19 І сказали один одному: Ось, іде сновидець. 
<p>20 Підемо тепер, і уб'ємо його, і кинемо його в який-небудь яр, і скажемо, що хижий звір ізжер його; і побачимо, що буде з його снів. 
<p>21 І почув про це Рувим, і врятував його від рук їхніх, сказавши: Не уб'ємо його. 
<p>22 І сказав їм Рувим: Не проливайте крови; вкиньте його в рів, який у пустелі, а рук не накладайте на нього. [А все це говорив він], щоб захистити його від рук їхніх і повернути його до батька його. 
<p>23 Коли Йосип прийшов до братів своїх, вони стягнули з Йосипа одежу його, одежу барвисту, котра була на ньому; 
<p>24 І взяли його і вкинули до рову; а рів той був порожній, води в ньому не було. 
<p>25 І присіли вони їсти хліб, і, озирнувшись, побачили: Ось, іде із Ґілеаду караван ізмаїлтян, і верблюди їхні несуть стираксу, бальзам і ладан: ідуть вони, щоб завезти це до Єгипту. 
<p>26 І сказав Юда братам своїм: Яка користь, якщо ми уб'ємо брата нашого і приховаємо кров його? 
<p>27 Ходімо, продамо його Ізмаїлтянам, а руки наші хай не будуть на ньому; бо він брат наш, плоть наша. Брати пристали на його думку. 
<p>28 І, коли проходили купці мідіянські, витягли Йосипа з рову, і продали Йосипа Ізмаїлтянам за двадцять срібняків, а вони відвели Йосипа до Єгипту. 
<p>29 А Рувим прийшов знову до рову; і ось, нема Йосипа в рові. І розідрав він одежу свою, 
<p>30 І повернувся до братів своїх, і сказав: Юнака немає, а я, куди я подінуся? 
<p>31 І взяли одежу Йосипову, і закололи козла, і вимазали одежу кров'ю; 
<p>32 І послали картату одежу, і принесли батькові своєму, і сказали: Ми це знайшли; поглянь, чи не сина твого ця одежа, чи ні? 
<p>33 Він упізнав її, і сказав: [Це] одежа сина мого; хижий звір ізжер його; певне, розтерзаний Йосип. 
<p>34 І розідрав Яків одяг свій, і поклав рам'я на плечі свої, і оплакував сина свого багато днів. 
<p>35 І зібралися всі сини його, всі дочки його, щоб утішити його; але він не хотів жодної втіхи, і сказав: Із печаллю зійду до сина мого в могилу. Так оплакував його батько його. 
<p>36 Мідіяніти продали його у Єгипті Потіфарові, двірцевому вельможі фараоновому, старшині варти. 
<h4>Буття 38 Гріх Юди 
<p>1 У той час Юда відійшов од братів своїх, і оселився поблизу одного адулламійця, на ім'я Хіра. 
<p>2 І побачив там Юда доньку одного ханаанця, на ім'я Шуа; і взяв її, і увійшов до неї. 
<p>3 Вона зачала, і породила сина; і дав йому ім'я: Ер. 
<p>4 І зачала знову, і породила сина, і дала йому ім'я: Онан. 
<p>5 І ще породила сина, і дала йому ім'я: Шела. Юда був у Кезиві, коли вона породила його. 
<p>6 І взяв Юда дружину Ерові, первісткові своєму; ім'я її – Тамар. 
<p>7 Але Ер, первісток Юдин, був лихий в очах Господа, і Господь позбавив його життя. 
<p>8 І сказав Юда Онанові: Увійди до дружини брата твого, одружися з нею, як дівер, аби продовжити потомство братові твоєму. 
<p>9 Онан знав, що потомство буде не його, тож коли він увіходив до жінки брата свого, то викидав насіння на землю, щоб не дати потомства братові своєму. 
<p>10 Недобре було перед очима Господа те, що він робив, і Він умертвив його. 
<p>11 І сказав Юда Тамарі, невістці своїй: Живи вдовою в домі батька твого, доки підросте Шела, син мій. Тому що подумки міркував: Щоб і цей не вмер, як брати його. Тамар пішла, і почала жити в домі батька свого. 
<p>12 Минуло багато часу, і вмерла донька Шуї, дружина Юдина. Юда, утішившись, пішов у Тімну, де стригли скотину його, сам і Хіра, друг його з Адулламу. 
<p>13 І повідали Тамарі, говорячи: Ось, свекор твій іде у Тімну, стригти овець своїх. 
<p>14 І скинула вона з себе одежу вдівства свого, запнулася покривалом, і, затулившись, сіла біля воріт Енаїму, який по дорозі у Тімну, тому що бачила, що Шела виріс, а її не дали йому за дружину. 
<p>15 І побачив її Юда, і мав її за повію, бо вона запнула лице своє. 
<p>16 Він завернув до неї, і сказав: Прошу тебе, дай увійду я до тебе. Бо не знав, що це невістка його. Вона сказала: Що ти даси мені, якщо увійдеш до мене? 
<p>17 Він сказав: Я надішлю тобі козеня з отари. Вона сказала: Чи даси мені заставу, поки пришлеш? 
<p>18 Він сказав: Яку дати тобі заставу? Вона сказала: Печатку твою, яка на руці твоїй, перев'язь та палицю, що в руці твоїй. І дав їй, і увійшов до неї, і вона завагітніла від нього. 
<p>19 А відтак вона повернулася додому, скинула з себе покривало, і одяглася знову в одежу вдівства свого. 
<p>20 А Юда послав козеня через друга свого адулламійця, щоб забрати заставу з руки жінки; але той не знайшов її. 
<p>21 І запитав мешканців того краю, кажучи: Де блудниця, [котра була] в Енаїмі при дорозі? Але вони сказали: Тут не було блудниці 
<p>22 І повернувся він до Юди і сказав: Я не знайшов її, і мешканці місцини тієї сказали: Тут не було блудниці. 
<p>23 Юда сказав: Нехай вона візьме собі, але щоб не почали над нами сміятися; Ось, я посилав це козеня, але ти не знайшов її. 
<p>24 Минуло близько трьох місяців, і сказали Юді, кажучи: Тамар, невістка твоя, зблудила, і ось, вона вагітна від блуду. Юда сказав: Виведіть її, хай її спалять. 
<p>25 Та коли повели її, вона послала переказати свекрові своєму: Я вагітна від того, чиї ці речі. І сказала: Я благаю тебе, впізнай, чия це печатка і перев'язь, і палиця. 
<p>26 Юда впізнав, і сказав: Вона слушніша від мене, бо я не дав її Шелі, синові моєму. І не пізнавав її більше. 
<p>27 Під час пологів у неї виявилося, що близнята в лоні її. 
<p>28 І коли почалися пологи у неї, то з'явилася рука, і повитуха схопила й прив'язала до руки червону нитку, сказавши: Цей вийшов перший. 
<p>29 Але він забрав руку свою; і ось, вийшов брат його. І вона сказала: Це ж як ти розірвав перепону? І названо йому ім'я Перец. 
<p>30 Потім вийшов брат його з червоною ниткою на зап'ясті; І названо йому ім'я: Зерах. 
<h4>Буття 39 Йосип у Потіфара; спроба спокушення, і в'язниця 
<p>1 А Йосипа одвели до Єгипту; і купив його з рук ізмаїлтян, які прийшли туди, єгиптянин Потіфар, двірський вельможа фараонів, старший варти. 
<p>2 І був Господь з Йосипом: він мав успіхи у справах, і жив у домі володаря свого, єгиптянина. 
<p>3 І побачив володар його, що Господь з ним, і що у всьому, що він чинить, Господь сприяв йому в ділах його. 
<p>4 І здобув Йосип прихильність в очах його, і служив йому. І він поставив його над домом своїм, і все, що мав, віддав на руки його. 
<p>5 І з того часу, як він поставив його над домом своїм і над усім, що він мав, Господь благословив дім єгиптянина заради Йосипа, і було благословення Господнє на всьому, що він мав у домі і в полі. 
<p>6 І він залишив усе, що мав, на руках Йосипа; і не знав при ньому нічого, окрім хліба, якого він їв. А Йосип був гарний станом і вродливий з обличчя. 
<p>7 І кинула на Йосипа оком дружина володаря його, і сказала: Візьми мене. 
<p>8 Але він відмовився, і сказав дружині володаря свого: Ось, володар мій не знає при мені нічого в домі, і все, що має, віддає на мої руки. 
<p>9 І немає понад мене у домі цьому, і він не заборонив мені анічогісінько, окрім тебе, тому що ти дружина йому; як же я вчиню це велике зло і згрішу перед Богом? 
<p>10 Коли отак [вона] щоденно вчиняла Йосипові, а він відмовлявся взяти її і бути з нею, 
<p>11 Сталося одного дня, що він зайшов у дім робити діло своє, і нікого із челяді в домі не було; 
<p>12 Вона схопила його за одежу і сказала: Злягайся зі мною. Але він, залишивши одяг свій у руках її, утік і вибіг геть. 
<p>13 А вона, побачивши, що він залишив одежу свою в руках її і вибіг геть, 
<p>14 Покликала домашню челядь свою, і сказала їм так: Погляньте, він привів до нас єврея збиткуватися над нами. Він прийшов до мене, щоби злягти зі мною, але я закричала щосили, 
<p>15 І він, зачувши, що я зчинила гвалт і закричала, залишив мені одежу свою і вискочив геть – утік. 
<p>16 І залишила одяг його у себе до повернення володаря його у дім свій. 
<p>17 І переказала йому ті ж слова, кажучи: Служник єврей, котрого ти привів до нас, приходив до мене згвалтувати мене. 
<p>18 Та коли я зчинила ґвалт, і закричала, він залишив у мене одяг свій і втік. 
<p>19 Коли той володар його почув слова дружини своєї, котрі вона сказала йому, кажучи: Так учинив зі мною раб твій, то запалав гнівом; 
<p>20 І взяв Йосипа володар його і віддав його до в'язниці, де ув'язнені невільники царя. І був він там у в'язниці. 
<p>21 І Господь був з Йосипом, і зглянувся над ним і виявив ласку в очах старшого у в'язниці. 
<p>22 І віддав старший в'язниці в руки Йосипові усіх невільників, котрі були у в'язниці, і в усьому, що вони там робили, він був доглядачем. 
<p>23 Старший у в'язниці не глядів ні за чим, що було у нього в руках, бо Господь був з [Йосипом], то, що б він не робив, Господь у всьому йому сприяв. 
<h4>Буття 40 Виночерпій і хлібодар у в'язниці 
<p>1 Після цього виночерпій царя єгипетського і пекар завинили перед володарем своїм, царем єгипетським. 
<p>2 І розгнівався фараон на двох двірцевих вельмож своїх: на головного виночерпія, і на головного пекаря. 
<p>3 І віддав їх під варту у дім старшини охорони, у в'язницю, де вже сидів Йосип. 
<p>4 Старший варти доручив Йосипові доглядати їх, і він служив їм. І були вони якийсь час у в'язниці. 
<p>5 Якось однієї ночі виночерпієві і пекареві єгипетського царя приснився у в'язниці сон, кожному окремо, і особливого змісту. 
<p>6 І прийшов до них Йосип уранці, побачив їх, а вони засмучені. 
<p>7 І запитав він у фараонових вельмож, виночерпія і пекаря, які знаходилися з ним під вартою, кажучи: Чому у вас сьогодні сумні обличчя? 
<p>8 Вони сказали йому: Ми бачили сни, а розтлумачити їх нікому. Йосип сказав їм: Чи не від Бога тлумачення? Розкажіть мені. 
<p>9 І розповів головний виночерпій Йосипові свій сон, і сказав йому: Мені снилося, ось виноградна лоза переді мною; 
<p>10 На лозі цій три гілки. Вона розвинулась, з'явився на ній квіт, виросли і дозріли на ній ягоди. 
<p>11 І чаша фараонова в руці моїй. Я набрав ягід, видушив їх у чашу фараонову і подав її в руку фараона. 
<p>12 І сказав йому Йосип: Ось тлумачення сну: три гілки – це три дні. 
<p>13 За три дні фараон піднесе твою голову, і поверне тебе на місце твоє, і ти подаси чашу фараонові в руку його, за давнім звичаєм, коли ти був у нього виночерпієм. 
<p>14 Я благаю тебе, ти ж згадай мене, коли добре тобі буде, і вчини мені добродіяння, і нагадай про мене фараонові, і виведи мене з цього дому. 
<p>15 Бо мене викрали із землі євреїв; а також тут я нічого не вчинив, за що варто було б кинути мене до в'язниці. 
<p>16 Головний пекар побачив, що тлумачив він доброзичливо, і сказав Йосипові: Мені також приснилося, що на голові у мене три корзини грабчастих. 
<p>17 І в горішній корзині всілякий харч фараонів, вироби пекаря, і птахи вибирали їх із корзини на голові моїй. 
<p>18 І відповів Йосип, і сказав: Ось тлумачення сну: три корзини – це три дні. 
<p>19 За три дні фараон зітне з тебе голову твою, і повісить тебе на дереві, і птахи будуть видзьобувати плоть твою з тебе. 
<p>20 Третього дня, який був днем народин фараонових, вчинив він бенкет для служників своїх, і згадав про головного виночерпія і головного пекаря, серед служників своїх. 
<p>21 І повернув головного виночерпія на попереднє місце, і він подав чашу в руку фараонові. 
<p>22 А головного пекаря повісив, як розтлумачив їм Йосип. 
<p>23 І не згадав головний виночерпій про Йосипа, але забув його. 
<h4>Буття 41 Сон фараонів 
<p>1 За два роки потому приснилося фараонові: Ось, він стоїть біля річки. 
<p>2 І ось, вийшли з річки семеро корів, гарних на вигляд, і тлустих плоттю, і паслися в тростині. 
<p>3 Та ось, після них вийшли з річки семеро корів інших, немічних на вигляд і худих плоттю, і зупинилися біля тих корів, що вже стояли в березі річки. 
<p>4 І з'їли немічні корови на вигляд і худющі плоттю сім корів гарних на вигляд і тлустих. І прокинувся фараон. 
<p>5 І заснув знову, і приснилося йому вдруге: Ось на одній стеблині виросло сім колосків добірних і гарних. 
<p>6 Та ось [біля] них виросло сім колосків немічних і висхлих на східному вітрі. 
<p>7 І пожерли немічні колоски сім колосків добірних і повних. І прокинувся фараон, і [зрозумів], [що] це сон. 
<p>8 А вранці затривожився дух його, і послав він, і прикликав усіх чаклунів Єгипту і всіх мудраків його, і розповів їм фараон сон свій; та не було нікого, хто розтлумачив би сон фараонові. 
<p>9 І почав говорити головний виночерпій фараонові, і сказав: Гріхи мої я пригадую нині; 
<p>10 Фараон розгнівався на служників своїх, і віддав мене і головного пекаря під варту у дім старшини варти. 
<p>11 І приснився нам сон однієї ночі, мені і йому, кожному приснився сон особливої ваги. 
<p>12 Там, у в'язниці, був з нами молодий єврей, служник старшини варти. Ми розповіли йому сни наші, і він розтлумачив нам кожному відповідно до сновидінь. 
<p>13 І, як він розтлумачив нам, так і сталося: Мене повернуто на моє місце, а пекаря повісили. 
<p>14 І послав фараон, і покликав Йосипа; і квапливо вивели його з в'язниці. Він підстригся, перемінив одяг, і прийшов до фараона. 
<p>15 Фараон сказав Йосипові: Мені приснився сон, і немає нікого, хто розтлумачив би його, а про тебе я чув, що ти вмієш тлумачити сни. 
<p>16 І відповідав Йосип фараонові, кажучи: Це – не моє. Бог дасть відповідь на добро фараонові. 
<p>17 І сказав фараон Йосипові: Мені приснилося, що стою я на березі річки. 
<p>18 І ось, вийшли з річки сім корів тлустих плоттю і гарних на вигляд; і паслися в тростині. 
<p>19 Та ось, після них вийшли сім корів інших, худих плоттю, і дуже негарних на вигляд; я на всій землі єгипетській не бачив таких худих, як вони. 
<p>20 І з'їли худі і негарні корови попередніх семеро корів тлустих. 
<p>21 І увійшли тлусті в утробу їхню, але не видно було, що вони увійшли в утробу їхню. Вони так само були худющі і погані на вигляд, як перше. І я прокинувся. 
<p>22 [Потім] приснилося мені: Ось, на одній стеблині виросло сім колосків добірних і гарних. 
<p>23 Та ось, після них виросло сім колосків тонких, хирлявих і висхлих од східного вітру. 
<p>24 І пожерли хирляві колоски сім колосків добірних. Я розповів про це віщунам, але ніхто не розтлумачив мені. 
<p>25 І сказав Йосип фараонові: Сон фараонів один: Що Бог учинить, про те він звістив фараонові. 
<p>26 Сім корів тлустих – це сім літ; сім колосків добірних – це сім літ: сон один. 
<p>27 І сім корів охлялих, і худющих які вийшли після тих, і сім літ, також і сім колосків хирлявих, висушених східним вітром, це сім літ голоду. 
<p>28 Ось чому я сказав фараонові: Що Бог учинить, те Він показав фараонові. 
<p>29 Таким чином, настає сім літ великого достатку по всій землі єгипетській. 
<p>30 Після них наступить сім літ голоду; і забудеться увесь той достаток на землі єгипетській, і виснажить голод землю. 
<p>31 І вже невгодний буде колишній достаток, з причини голоду, котрий надбіжить, тому що він буде важкий. 
<p>32 А що сон прийшов до фараона вдруге, [це означає], що сказане – справді Слово Боже, і що невдовзі Бог звершить це. 
<p>33 І нині нехай вибере фараон мужа розумного і мудрого, і нехай поставить його над землею єгипетською. 
<p>34 І нехай накаже фараон поставити над землею доглядачів і збирати упродовж семи років достатку п'яту частину врожаю на землі єгипетській. 
<p>35 Нехай вони збирають всілякий хліб цих наступних щедрих років, і зберуть хліб у містах влади фараонової на харч, і нехай бережуть. 
<p>36 І буде цей харч у запасі для країни на сім років голоду, котрі прийдуть на землю єгипетську, щоб країна не загинула від голоду. 
<p>37 Це сподобалося фараонові і всім служникам його. 
<p>38 І сказав фараон слугам своїм: Чи знайдемо ми такого, як він, чоловіка, що в ньому Дух Божий? 
<p>39 І сказав фараон Йосипові: Оскільки Бог відкрив тобі все це, то немає такого розумного і мудрого, як ти; 
<p>40 Ти будеш над домом моїм, і твого слова буде дотримуватися увесь народ мій; лише престолом я буду більший за тебе. 
<p>41 І сказав фараон Йосипові: Ось, я настановляю тебе над усією землею єгипетською. 
<p>42 І зняв фараон перстень свій з руки своєї, і надів його на руку Йосипову, одягнув його у віссонову одежу, повісив золотий ланцюг на шию йому. 
<p>43 І наказав везти його на другій із своїх колісниць і вигукувати перед ним: Поклоняйтеся! І настановив його над усією землею єгипетською. 
<p>44 І сказав фараон Йосипові: Я фараон; але без тебе ніхто не піднесе ні руки своєї, ні ноги своєї, по всій землі єгипетській 
<p>45 І назвав Фараон Йосипові ім'я: Цофнат-Панеах; і дав йому за дружину Оснат, дочку Поті-Фера, жерця з Ону. І пішов Йосип по землі єгипетській. 
<p>46 Йосипові було тридцять літ від народження, коли він постав перед фараоном, царем єгипетським. І вийшов Йосип від лиця фараона, і пройшов по всій землі єгипетській. 
<p>47 А земля в семилітній період достатку приносила [із зернини] по жмені. 
<p>48 А він збирав усілякий хліб цілих сім літ [врожайних] на землі єгипетській і зсипав зерно в міських житницях, у [кожному] місті, яке оточували хлібні поля. 
<p>49 І назбирав хліба вельми багато, як піску морського, так що й рахувати перестав, – так багато було хліба. 
<p>50 До лихої пори голоду в Йосипа народилися два сини, котрих породила йому Оснат, донька Поті-Фера, жерця з Ону. 
<p>51 І назвав Йосип ім'я первісткові: Манасія, тому що, [говорив він], Бог дав мені забути всі гіркоти мої і увесь дім батька мого. 
<p>52 А другому назвав ім'я: Єфрем; тому що, [говорив він], Бог учинив мене плідним на землі страждань моїх. 
<p>53 І минуло сім літ достатку, котрий був у країні єгипетській; 
<p>54 І надбігли сім літ голоду, як сказав Йосип. І був голод у всіх землях; а на всій землі єгипетській був хліб. 
<p>55 Та коли вся країна єгипетська почала терпіти від голоду, то народ заповзявся волати до фараона про хліб. І сказав фараон усім єгиптянам: Ходіть до Йосипа, і робіть усе, що він вам скаже. 
<p>56 І був голод по всій поверхні землі, і відчинив Йосип усі житниці, і почав продавати хліб єгиптянам. Тим часом, голод посилювався у країні єгипетській. 
<p>57 Із усіх країн приходили до Єгипту купляти хліб у Йосипа; бо голод посилився на всій землі. 
<h4>Буття 42 Йосип гостинно стрічає братів своїх. 
<p>1 І довідався Яків, що в Єгипті є хліб, і сказав Яків синам своїм: Що ви зволікаєте? 
<p>2 І сказав: Ось, я чув, що є хліб у Єгипті; підіть туди і купіть нам звідти хліба, щоб нам жити і не вмерти. 
<p>3 Десять братів Йосипових пішли купити хліба в Єгипті. 
<p>4 А Веніямина, брата Йосипового, не послав Яків з братами його, бо сказав: Щоб не сталося з ним лиха. 
<p>5 І прийшли сини Ізраїлеві купляти хліб, разом з іншими людьми; бо на землі ханаанській був голод. 
<p>6 А Йосип був розпорядником у країні тій, він і продавав хліб всьому народові країни. Брати Йосипові прийшли і вклонилися йому лицем до землі. 
<p>7 І побачив Йосип братів своїх, і впізнав їх, але вдав, наче не знає їх, і розмовляв з ними суворо, і сказав їм: Звідки ви прийшли? Вони сказали: Із землі ханаанської, купити харчів. 
<p>8 Йосип упізнав братів своїх, але вони не впізнали його. 
<p>9 І пригадав Йосип сни, котрі снилися йому; і сказав їм: Ви підглядачі, ви прийшли розвідати, що безборонне в країні цій. 
<p>10 Вони сказали йому: Ні, наш пане: служники твої прийшли купити харчів. 
<p>11 Ми всі – діти одного чоловіка; ми люди чесні; служники твої не були підглядачами; 
<p>12 Він сказав їм: Ви прийшли подивитися безборонне в країні цій. 
<p>13 Вони сказали: Нас, служників твоїх, дванадцять братів; ми є сини одного чоловіка в краю ханаанськім, і ось, менший тепер з батьком нашим, а одного не стало. 
<p>14 І сказав їм Йосип: Це ж саме я казав вам, що ви підглядачі. 
<p>15 Ось у який спосіб ви будете випробувані; [клянусь] життям фараона, ви не вийдете звідси, якщо не прийде сюди менший брат ваш. 
<p>16 Пошліть одного з вас, і нехай він приведе брата вашого; а вас затримають. І відкриється, чи правда у вас; а якщо ні, [то клянуся] життям фараона, що ви вивідувачі. 
<p>17 І віддав їх під варту на три дні. 
<p>18 І сказав їм Йосип третього дня: Ось, що зробіть, і залишитеся живі; бо я боюся Бога. 
<p>19 Якщо ви люди чесні, то одного брата із вас нехай утримують в домі, де ви ув'язнені, а ви підете, відвезете хліб, заради голоду в родинах ваших. 
<p>20 А брата вашого меншого приведіть до мене, щоб справдилися слова ваші, і щоб не вмерти вам. Так вони й учинили. 
<p>21 І говорили вони один до одного: Справді нас покарано за гріх супроти брата нашого; ми бачили страждання душі його, коли він благав нас, але ми не почули; за те й учинилося нам горе оце. 
<p>22 Рувим відповідав їм і сказав: Чи не говорив я вам: Не грішіть супроти юнака? Аж ви не послухали; ось за кров його маємо відплату. 
<p>23 А того не відали вони, що Йосип розуміє їхню мову, хоч і був між ними перекладач. 
<p>24 І відійшов од них і заплакав. І повернувся до них, і говорив з ними, і, взявши з них Симеона, зв'язав його перед їхніми очима. 
<p>25 І наказав Йосип виповнити мішки їхні хлібом, а срібло їхнє повернути кожному в мішок його, і дати їм припасів на дорогу. Так і вчинено з ними. 
<p>26 Вони поклали хліб свій на віслюків своїх і рушили звідти. 
<p>27 І розв'язав один [із них] мішка свого, щоб дати корму віслюкові своєму на ніч; і побачив срібло своє в гузирі мішка його. 
<p>28 І сказав своїм братам: Срібло моє повернули, ось воно у моєму мішку. І згнітилося серце їхнє, і вони з трепетом один одному говорили: Що це Бог учинив з нами? 
<p>29 І прийшли до Якова, батька свого, на землі ханаанській, і розповіли йому про все, що сталося з ними, говорячи: 
<p>30 Володар країни тієї говорив з нами суворо, і має нас за вивідувачів країни тієї. 
<p>31 І сказали ми йому: Ми люди чесні; ми не були вивідувачами; 
<p>32 Нас є дванадцять братів, синів батька нашого, одного не стало, а менший тепер з батьком нашим у краю ханаанськім. 
<p>33 І сказав нам володар тієї країни: Ось як довідаюся я, чи порядні ви люди; залишіть у мене брата одного з вас, а ви візьміть хліб заради голоду в родинах ваших, і рушайте. 
<p>34 І приведіть до мене меншого брата вашого; і довідаюся я, що ви не вивідувачі, але люди чесні; віддам вам брата вашого, і ви зможете торгувати в цій країні. 
<p>35 Коли ж вони випорожняли мішки свої, то у кожному в гузирі срібло їхнє. І побачили вони вузлики срібла свого, вони і батько їх, і злякалися. 
<p>36 І сказав їм Яків, батько їхній: Ви позбавили мене дітей: Йосипа немає і Симеона немає; і Веніямина взяти хочете, – все це на мене! 
<p>37 І сказав Рувим батькові своєму, кажучи: Убий двох моїх синів, якщо я не приведу його до тебе; віддай його в руки мої, і я поверну його тобі. 
<p>38 Він сказав: Не піде мій син з вами; тому що брат його загинув, і він один лишився. Якщо станеться з ним лихо в дорозі, яку будете долати, то зведете мене і сивину мою печаллю в могилу. 
<h4>Буття 43 Друге відвідання Єгипту братами з Веніямином. 
<p>1 Голод посилився на землі. 
<p>2 І коли вони поїли хліб, котрий привезли з Єгипту, тоді батько їхній сказав їм: Рушайте знову, купіть нам трохи харчів. 
<p>3 І сказав йому Юда, кажучи: Той чоловік рішуче оголосив нам, сказавши: Не з'являйтеся до мене перед очі, якщо брата вашого не буде з вами. 
<p>4 Якщо пошлеш із нами брата нашого, то підемо і купимо тобі харчів. 
<p>5 А якщо не пошлеш, то не підемо, бо той чоловік сказав нам: Не з'явитеся до мене перед очі, якщо брата вашого не буде з вами. 
<p>6 Ізраїль сказав: Для чого ви вчинили мені таке лихо, сказавши тому чоловікові, що у вас є ще один брат. 
<p>7 Вони сказали: Розпитував той чоловік про нас і про родинні зв'язки наші, кажучи: Чи живий ще батько ваш? Чи є у вас ще брат? Ми й оповіли йому, давши відповідь на ці запитання. Чи могли ми знати, що він скаже: Приведіть брата вашого? 
<p>8 А Юда сказав Ізраїлеві, батькові своєму: Відпусти юнака зі мною і ми підведемося й підемо, і живі будемо, і не помремо ні ми, ні ти, ні діти наші. 
<p>9 Я відповідаю за нього, з моїх рук вимагатимеш повернення його. Якщо я не приведу його до тебе, і не поставлю його перед очима твоїми, то залишуся я винуватцем перед тобою на всі дні життя. 
<p>10 Якби ми не зволікали, то вже навідалися б двічі. 
<p>11 Ізраїль, батько їхній, сказав їм: Якщо так, то ось що вчиніть: візьміть із собою плодів землі цієї, і віднесіть у дарунок тому чоловікові трохи меду, трохи бальзаму, стиракси і ладану, фісташків і мигдальних горіхів. 
<p>12 Візьміть також інше срібло в руки ваші, а срібло, яке вам у мішки поклали, поверніть руками вашими: може, це недогляд. 
<p>13 І брата вашого візьміть і, підвівшися, знову підіть до того чоловіка. 
<p>14 А Бог всемогутній нехай дасть вам знайти милість у того чоловіка, щоб він відпустив вам і другого брата вашого Веніямина. А мені, якщо вже бути бездітним, то нехай буду бездітним. 
<p>15 І взяли ті люди дари оці, і срібла удвічі взяли в руки свої, і Веніямина, і звелися, і пішли до Єгипту, і постали перед очі Йосипові. 
<p>16 Йосип, побачивши між ними Веніямина, сказав управителеві дому свого: Заведи цих людей у дім і заколи що-небудь з худоби, і приготуй, бо зі мною будуть обідати ці люди опівдні. 
<p>17 І вчинив той чоловік, як звелів Йосип, і завів тих людей у дім Йосипів. 
<p>18 І злякалися ці люди, коли їх завели в дім Йосипів, і сказали: Це за срібло, яке повернули були в мішки наші, а тепер заводять у дім сей, щоби звинуватити нас і, напавши на нас, полонити нас у рабство, і віслюків наших. 
<p>19 І підійшли вони до управителя дому Йосипового, і почали говорити йому біля дверей дому, 
<p>20 І сказали: Послухай, володарю наш, ми приходили вже передніше, щоб купити харчів, 
<p>21 І сталося, що коли прийшли ми на нічліг і відкрили мішки наші, то побачили срібло кожного з нас у гузирях мішків, срібло наше за вагою його, і ми повертаємо його своїми руками. 
<p>22 А для закупівлі харчів ми принесли інше срібло в руках наших. Ми не знаємо, хто поклав срібло наше в мішки наші. 
<p>23 Він сказав: майте спокій, не страхайтеся; Бог ваш і Бог батька вашого дав вам скарб у мішках ваших; срібло ваше дійшло до мене. І привів до них Симеона. 
<p>24 І завів той чоловік людей цих у дім Йосипів, і дав води, і вони омили ноги свої, і дав поживи віслюкам їхнім. 
<p>25 І вони приготували дарунки до приходу Йосипа опівдні; бо прочули, що там будуть їсти хліб. 
<p>26 І прийшов Йосип додому; і вони принесли йому в дім дарунки, які були в руках їхніх, і вклонилися йому до землі. 
<p>27 Він запитав їх про здоров'я, і сказав: Чи здоровий батько ваш старець, про якого ви говорили? Чи живий він ще? 
<p>28 Вони сказали: При здоров'ї служник твій, батько наш, ще живий. І впали на коліна, і вклонилися. 
<p>29 І підніс очі свої, і побачив Веніямина, брата свого, сина матері своєї, і сказав: Це брат ваш менший, про котрого ви оповідали мені? І сказав: Нехай буде милість Божа з тобою, сину мій! 
<p>30 І квапливо вийшов Йосип, тому що спалахнула любов до брата його, і він замалим не заплакав, і зайшов у внутрішню кімнату, і плакав там. 
<p>31 І, вмивши лице, вийшов і, стримуючи себе, сказав: Подавайте страви. 
<p>32 І подали йому окремо, і їм окремо, і єгиптянам, які обідали з ним, окремо; бо єгиптяни не можуть їсти з євреями, через те, що це мерзота для єгиптян. 
<p>33 І сіли вони перед ним, першо–вроджений за першовродженням його, і молодший по молодості його і дивувалися ці люди один перед одним. 
<p>34 І посилалися їм страви від нього; і частка Веніямина була вп'ятеро більша часток кожного з них. І пили, і вельми раділи вони з ним. 
<h4>Буття 44 Великий страх заполонив братів Йосипових 
<p>1 І наказав [Йосип] управителеві дому свого, кажучи: Виповни мішки цих людей харчами, скільки вони можуть понести, і срібло кожного поклади в отвір мішка його; 
<p>2 А чашу мою, чашу срібну, поклади в отвір мішка молодшого, разом із сріблом за куплений ним хліб. І вчинив той за словом Йосипа, котре він сказав. 
<p>3 Удосвіта, коли розвиднілося, цих людей відпустили, їх і віслюків їхніх. 
<p>4 Ще не вельми далеко відійшли вони од міста, як Йосип сказав управителеві дому свого: Рушай, наздожени цих людей, і, коли доженеш, скажи їм: Чому ви заплатили злом за добро? 
<p>5 Хіба це не та [чаша], з котрої п'є володар мій? І він, гадаючи на ній, справді провіщає. Недобре ви це вчинили. 
<p>6 Він догнав їх, і переказав їм ці слова. 
<p>7 Вони сказали йому: Для чого володар наш говорить такі слова? Нехай Бог боронить, щоб служники твої скоїли такий вчинок. 
<p>8 Ось срібло, знайдене нами в отворах мішків наших, ми повернули його тобі, принесли із краю ханаанського: як же нам украсти з дому володаря твого срібло чи золото? 
<p>9 У кого з служників твоїх знайдеться, тим смерть; і ми будемо рабами володареві нашому. 
<p>10 Він сказав: Гаразд; як ви сказали, так нехай і станеться: У кого знайдеться [чаша], той буде мені служником, а ви будете вільні. 
<p>11 Вони квапливо опустили кожний свого мішка на землю, і кожний відкрив мішка свого. 
<p>12 Він обшукав, почавши із старшого, і скінчив молодшим, і знайшлася чаша у мішку Веніяминовому. 
<p>13 І розідрали вони одяг свій, і, поклавши кожний на віслюка поклажу свою, повернулися в місто. 
<p>14 І прийшли Юда і брати його у дім Йосипів, котрий був ще вдома, і впали перед ним на землю. 
<p>15 Йосип сказав їм: За що це ви вчинили так? Хіба ви не знали, що такий чоловік, як я, справді пророкує? 
<p>16 Юда сказав: Що нам відповісти володареві нашому? Що говорити? Чим виправдатися? Бог знайшов неправду служників твоїх; ось, ми служники володарю нашому, і ми, і той, у чиїх руках знайшлася чаша. 
<p>17 Але [Йосип] сказав: Ні, я цього не зроблю; той, у чиїх руках знайшлася чаша, буде мені служником, а ви підете з миром до вашого батька. 
<p>18 І підійшов Юда до нього і сказав: Володарю мій, дозволь служникові твоєму сказати слово у вуха володаря мого, і не прогнівайся на служника твого; тому що ти, як сам фараон. 
<p>19 Володар мій запитував служників своїх, кажучи: Чи є у вас батько, або ж брат? 
<p>20 Ми сказали володареві нашому, що є у нас батько в похилих літах, і молодший син, син старості, котрого брат помер, а він залишився один [від] матері своєї, і батько любить його. 
<p>21 А ти сказав служникам твоїм: Приведіть його до мене, щоб мені глянути на нього. 
<p>22 Ми сказали володарю нашому: Юнак не може залишити батька свого; і якщо він залишить батька свого, то цей помре. 
<p>23 Але ти сказав служникам твоїм: Якщо не прийде з вами молодший брат ваш, то ви більше не з'являйтеся перед моїм лицем. 
<p>24 Коли ми прийшли до служника твого, батька нашого, то переказали йому слова володаря мого. 
<p>25 І сказав батько наш: Рушайте знову, і купіть нам трохи харчів. 
<p>26 Ми сказали: Не можна нам рушати; а якщо буде з нами менший брат наш, то підемо; тому що не можна нам бачити лице того чоловіка, якщо не буде з нами меншого брата нашого. 
<p>27 І сказав нам служник твій, батько наш: Ви знаєте, що дружина моя породила мені двох [синів]. 
<p>28 Один пішов від мене, і я сказав: Мабуть, розтерзали його; і я не бачив його донині. 
<p>29 Якщо й цього візьмете від очей моїх, і станеться з ним лихо, то зведете сивину мою від горя в могилу. 
<p>30 Тепер, якщо я прийду до служника твого, батька нашого, і не буде з нами юнака, з душею котрого пов'язана душа його, 
<p>31 То він, забачивши, що немає сина, помре; і зведуть служники твої сивину служника твого, батька нашого, з печаллю в гріб. 
<p>32 Причому, я, служник твій, взявся відповідати за юнака батькові моєму, сказавши: Якщо не приведу його до тебе, то залишуся винуватцем перед батьком моїм у всі дні життя. 
<p>33 Отже, нехай же я, служник твій, замість юнака залишуся рабом у володаря мого; а юнак нехай рушає з братами своїми. 
<p>34 Бо як піду я до батька мого, коли юнака не буде зі мною? Я побачив би лихо, котре учинилося б моєму батькові. 
<h4>Буття 45 Йосип відкривається братам своїм. 
<p>1 Йосип не зміг більше себе стримати перед усіма, які стояли біля нього, і закричав: Виведіть звідси всіх! І не залишилося коло Йосипа нікого, коли відкрився він братам своїм. 
<p>2 І голосно заридав він, і почули єгиптяни, і почув палац фараонів. 
<p>3 І сказав Йосип братам своїм: Я – Йосип, чи живий іще мій батько? Але брати не могли відповідати йому; тому що вони зніяковіли перед ним. 
<p>4 І сказав Йосип братам своїм: Підійдіть до мене. Вони підійшли. Він сказав: Я – Йосип, брат ваш, котрого ви продали до Єгипту. 
<p>5 Але тепер не сумуйте, і не шкодуйте за тим, що ви продали мене сюди, тому що Бог послав мене перед вами для збереження вашого життя. 
<p>6 Бо тепер лиш два роки голоду на землі; а попереду ще п'ять літ, коли ні орати, ані жнивувати не будуть. 
<p>7 Бог послав мене перед вами, щоб залишити вас на землі і зберегти ваше життя значним захистом. 
<p>8 Отже, не ви послали мене сюди, але Бог, котрий і поставив мене батьком фараонові і розпорядником у всьому його домі, і володарем на всій землі єгипетській. 
<p>9 Рушайте швидше до батька мого і скажіть йому: Так говорить син твій Йосип: Бог поставив мене володарем над усім Єгиптом, прийди до мене, не зволікай. 
<p>10 Ти будеш жити на землі Ґошен; і будеш поблизу від мене, ти і сини твої, і сини синів твоїх, і дрібна й велика худоба твоя, і все твоє. 
<p>11 І прогодую тебе там, бо голод буде ще п'ять літ; щоб не зазнав ти нужди, ти, і дім твій, і все твоє. 
<p>12 І ось очі ваші, і очі брата мого Веніямина бачать, що це мої уста говорять до вас. 
<p>13 Розкажіть моєму батькові про славу мою в Єгипті і про все, що ви бачили; і приведіть скорше батька мого сюди. 
<p>14 І припав він до брата свого Веніямина, і плакав; і Веніямин плакав на грудях його. 
<p>15 І цілував усіх братів своїх, і плакав, обіймаючи їх. Потім говорили з ним брати його. 
<p>16 І долинула у палац фараонів чутка, що прийшли брати Йосипові, і приємно було фараонові, і служникам його. 
<p>17 І сказав фараон Йосипові: Скажи братам твоїм: Ось що учиніте: Нав'ючте скотину вашу, і рушайте в край ханаанський; 
<p>18 І заберіть батька вашого і, родини ваші, і прийдіть до мене; я дам вам найкраще в країні Єгипетській, і ви будете їсти щедроти землі. 
<p>19 А тобі велю сказати їм: Оце зробіть: Візьміть собі в країні Єгипетській колісниць для дітей ваших і для дружин ваших, і привезіть батька вашого і прийдіть; 
<p>20 І не шкодуйте речей ваших, бо найкраще із усієї країни Єгипетської дам вам. 
<p>21 Так і вчинили сини Ізраїлеві. І дав їм Йосип колісниці за наказом фараона, і дав їм харчів на дорогу. 
<p>22 Кожному з них він дав переміну одягу, а Веніяминові дав триста срібняків і п'ять перемін одягу. 
<p>23 Також і батькові своєму послав він десять віслюків, нав'ючених найкращими [виробами] єгипетськими, і десять віслючок, нав'ючених зерном і припасами батькові своєму в дорогу. 
<p>24 І відпустив братів своїх, і вони пішли. І сказав їм: Не сваріться в дорозі. 
<p>25 І пішли вони з Єгипту, і прийшли на землю ханаанську до Якова, батька свого. 
<p>26 І повідали йому, звістивши: Йосип живий, і тепер володарює над усією землею єгипетською. Але серце його засмутилося, бо він не вірив їм. 
<p>27 Коли ж вони переказали йому всі слова Йосипові, котрі він їм говорив; і коли побачив колісниці, які надіслав Йосип, щоби везти його; тоді ожив дух Якова, батька їхнього. 
<p>28 І сказав Ізраїль: Досить, ще живий син мій Йосип; Піду і побачу його, перед тим, як помру. 
<h4>Буття 46 Подорож Якова до Єгипту. 
<p>1 І рушив Ізраїль з усім, що в нього було, і прийшов до Беер-Шеви, і приніс пожертву Богові батька свого Ісаака. 
<p>2 І сказав Бог Ізраїлеві у видінні нічному: – Якове! Якове! Він сказав: Ось я! 
<p>3 [Бог] сказав: Я Бог, Бог батька твого, не бійся йти до Єгипту; бо там виведу з тебе великий народ. 
<p>4 Я піду з тобою до Єгипту; Я також виведу тебе назад. Йосип своєю рукою закриє очі [твої]. 
<p>5 І вирушив Яків із Беер-Шеви; і повезли сини Ізраїлеві Якова, батька свого, і дітей своїх, і жінок своїх на колісницях, котрі послав фараон, аби привезти його. 
<p>6 І взяли вони худобу свою і маєток свій, котрі надбали в краю ханаанськім, і прийшли до Єгипту; Яків та вся родина його з ним. 
<p>7 Синів своїх і внуків своїх із собою, доньок своїх і доньок своїх синів, і все насіння своє привів він із собою до Єгипту. 
<p>8 Ось ймення синів Ізраїлевих, які прийшли до Єгипту: Яків і сини його. Первісток Якова Рувим. 
<p>9 Сини Рувима: Ханох і Паллу, Хецрон і Кармі. 
<p>10 Сини Симеона: Ємуїл, і Ямін, і Огад, і Яхін, Цохар, і Саул, син ханаанки. 
<p>11 Сини Левія: Ґершон, Кегат і Мерарі. 
<p>12 Сини Юди: Ер, і Онан, і Шела, і Перец, і Зерах; але Ер та Онан померли на землі ханаанській. Сини Переця були: Хецрон, і Хамул. 
<p>13 Сини Іссахара: Тола, і Цувва, Йов і Шімрон. 
<p>14 Сини Завулона: Серед і Елон, і Яхлеїл. 
<p>15 Це – сини Ліїні, котрих вона породила Якові в Падан-Арамі, і Діну, дочку його. Усіх душ синів його і дочок його – тридцять три. 
<p>16 Сини Ґада: Ціфйон, і Хаґґі, Шуні і Ецбон, Ері і Ароді, і Ар'їлі. 
<p>17 Сини Асира: Їмна і Їшва, і Їшві, і Верія, і Сирах, сестра їх. Сини Верії: Хевер і Малкіїл. 
<p>18 Це – сини Зілпи, котру Лаван дав Лії, доньці своїй. Вона породила Якові шістнадцять душ. 
<p>19 Сини Рахілі, дружини Якова: Йосип і Веніямин. 
<p>20 І народилися в Йосипа на землі єгипетській Манасія і Єфрем, котрих породила йому Оснат, дочка Поті-Фера, жерця з Ону. 
<p>21 Сини Веніямина: Бела і Бехер, і Ашбел; Ґера і Нааман, Ехі і Рош, Муппім і Хуппім, і Ард. 
<p>22 Це – сини Рахілі, котрі народилися в Якова, – всього чотирнадцять душ. 
<p>23 [Сини] Дана: Хушім. 
<p>24 Сини Нефталимові: Яхсеїл, і Ґуні, і Єцер, і Шіллем. 
<p>25 Це – сини Білги, котру дав Лаван доньці своїй Рахілі. Вона породила їх Якові, всього семеро душ. 
<p>26 Усіх душ, які прийшли з Яковом до Єгипту, котрі вийшли із стегон його, крім дружин синів Якова, всього шістдесят шість душ. 
<p>27 Синів Йосипа, котрі народилися в нього в Єгипті, – дві душі. Усіх душ дому Якового, які прийшли до Єгипту, – сімдесят. 
<p>28 Юду послав він перед собою до Йосипа, щоб він показав [шлях] на Ґошен. І прийшли на землю Ґошен. 
<p>29 Йосип наладнав колісницю свою, і виїхав назустріч Ізраїлеві, батькові своєму, в Ґошен, і, забачивши його, упав йому на шию, і довго плакав на шиї його. 
<p>30 І сказав Ізраїль Йосипові: Нехай помру я тепер, побачивши лице твоє; бо ти ще живий. 
<p>31 І сказав Йосип братам своїм і домові батька свого: Я піду, повідаю фараонові і скажу йому: Брати мої і дім батька мого, котрі були в краю ханаанськім, прийшли до мене. 
<p>32 Ці люди є пастухи овець, бо скотарі вони, і дрібну і велику скотину свою, і все, що у них, привели вони. 
<p>33 Якщо фараон прикличе вас і запитає: Яке заняття ваше? 
<p>34 То ви скажете: Ми служники твої, скотарями були від юности нашої донині, і ми, і батьки наші, щоб вас оселити на землі Ґошен. Тому що мерзота для єгиптян всілякий пастух овець. 
<h4>Буття 47 Розмноження потомства Якова, який осів у Єгипті. 
<p>1 І прийшов Йосип, і звістив фараонові і сказав: Батько мій і брати мої, з дрібною і великою худобою своєю, і з усім, що у них, прийшли із краю ханаанського, і ось вони вже на землі Ґошен. 
<p>2 І взяв він із братів своїх п'ятеро чоловіків і поставив їх перед фараоном. 
<p>3 І сказав фараон братам його: Чим ви займаєтеся? Вони відповідали фараонові: Пастухи овець служники твої, і ми, і батьки наші. 
<p>4 І сказали вони фараонові: Ми прийшли пожити на цій землі, бо немає паші для худоби служників твоїх; тому що в краю ханаанському великий голод. Тож дозволь служникам твоїм оселитися на землі Ґошен. 
<p>5 І сказав фараон Йосипові: Батько твій і брати твої прийшли до тебе. 
<p>6 Земля єгипетська перед тобою; на кращій землі осели батька твого і братів твоїх; нехай живуть вони на землі Ґошен. І якщо знаєш, що поміж ними є здібні люди, постав їх доглядачами моєї худоби. 
<p>7 І привів Йосип Якова, батька свого, і поставив його перед фараоном; і благословив Яків фараона. 
<p>8 Фараон запитав Якова: Скільки літ життя твого? 
<p>9 Яків одказав фараонові: Днів мандрування мого сто тридцять літ, незначні і нещасні дні життя мого, і не сягнули літ життя батьків моїх у днях мандрування їхнього. 
<p>10 І благословив фараона Яків, і вийшов од фараона. 
<p>11 І поселив Йосип батька свого і братів своїх, і дав їм володіння на землі єгипетській, у кращому краї землі, на землі Рамсес, як звелів фараон. 
<p>12 І постачав Йосип батька свого, і братів своїх, і увесь дім батька свого хлібом, за потребою кожної родини. 
<p>13 І не було хліба по всій землі; тому що голод великий посилився, і виснажені були від голоду земля єгипетська і земля ханаанська. 
<p>14 Йосип зібрав усе срібло, яке було в країні Єгипетській і в краю ханаанськім, за хліб, котрий купляли, і приніс Йосип срібло у дім фараонів. 
<p>15 І срібла не стало у країні Єгипетській і на землі ханаанській. Тоді прийшли всі єгиптяни до Йосипа і просили: Дай нам хліба; нащо нам помирати перед тобою через те, що у нас скінчилося срібло? 
<p>16 Йосип сказав: Приженіть вашу скотину, і я буду давати вам за скотину вашу, якщо срібло скінчилося у вас. 
<p>17 І приганяли вони до Йосипа худобу свою; і давав їм Йосип хліб за коней, і за череди дрібної, і за череди великої скотини, і за віслюків; і постачав їх хлібом того року за всю худобу їхню. 
<p>18 І минув цей рік; і прийшли до нього й наступного року, і сказали йому: Не приховаємо від володаря нашого, і срібла у нас немає, і череди худоби нашої у володаря нашого; нічого не лишилося в нас перед володарем нашим, окрім плоті нашої і земель наших. 
<p>19 Нащо нам гинути на очах твоїх, і нам, і землям нашим? Купи нас і землі наші за хліб; і ми із землями нашими будемо служниками фараонові; а ти дай нам зерна, щоб нам живими бути і не вмерти, і щоб не спорожніла земля. 
<p>20 І купив Йосип усю землю єгипетську для фараона, тому що продали єгиптяни кожний своє поле, бо голод знемагав їх. І дісталася земля фараонові. 
<p>21 І народ він учинив служниками від одного краю єгипетської землі до другого. 
<p>22 Тільки землі жерців не купив, бо жерцям від фараона належала ділянка, і вони харчувалися з неї, бо її дав їм фараон; тому й не продали землі своєї. 
<p>23 І сказав Йосип народові: Ось, я купив тепер для фараона вас і землю вашу; ось вам насіння, і засівайте землю. 
<p>24 Коли будуть жнива, давайте п'яту частку фараонові, а чотири частки залишаться вам для посіву ланів, на харчі вам і тим, хто в домах ваших, і на харчування дітям вашим. 
<p>25 Вони сказали: Ти врятував нам життя; хай надбаємо милість в очах володаря нашого, і нехай будемо служниками фараонові. 
<p>26 І прийняв Йосип закон землі єгипетської, навіть до сього дня: п'яту частку давати фараонові, окрім землі жерців, бо вона не належала цареві. 
<p>27 І жив Ізраїль у країні Єгипетській, на землі Ґошен, і володіли нею, і плодилися, і вельми розмножувалися. 
<p>28 І жив Яків на землі єгипетській сімнадцять літ; і було днів Якових, років життя його, сто сорок сім літ. 
<p>29 І прийшов час Ізраїлеві помирати, і прикликав він сина свого Йосипа, і сказав йому: Якщо я знайшов приязнь в очах твоїх, поклади руку твою під стегно моє і [присягнися], що ти виявиш мені милість і правду, і прошу тебе, не поховай мене в Єгипті. 
<p>30 Щоб лягти мені з батьками моїми; винесеш мене із Єгипту і поховаєш мене в їхній гробниці. [Йосип] сказав: Зроблю за словом твоїм. 
<p>31 І сказав: Присягайся мені. І присягнувся йому. І вклонився йому. І вклонився Ізраїль на узголів'я постелі. 
<h4>Буття 48 Яків благословляє Єфрема і Манасію. 
<p>1 Після того Йосипові сказали: Ось, батько твій захворів. І взяв він із собою двох синів своїх: Манасію і Єфрема. 
<p>2 Якова звістили, і сказали: Ось син твій, Йосип, іде до тебе. Ізраїль зібрався на силі своїй і сів у постелі. 
<p>3 І сказав Яків Йосипові: Бог Всемогутній з'явився мені в Лузі, в краю ханаанськім, і благословив мене. 
<p>4 І сказав мені: Ось, Я розплоджу тебе, і розмножу тебе, і виведу з тебе багато народів, і дам землю оцю потомству твоєму після тебе, у вічне володіння. 
<p>5 І нині два сини твої, які народилися тобі в країні Єгипетській, до мого прибуття до тебе в Єгипет, мої вони; Єфрем і Манасія, як Рувим і Симеон, будуть мої. 
<p>6 А діти твої, котрі народяться від тебе після них, будуть твої. Вони під йменням братів своїх будуть йменуватися в їхній спадщині. 
<p>7 Коли я йшов із Падану, померла в мене Рахіль на землі ханаанській, на шляху, не доходячи трохи до Ефрати, і я поховав її там на шляху до Ефрати, що [нині] Віфлеєм. 
<p>8 І побачив Ізраїль синів Йосипових, і сказав: Хто це? 
<p>9 І сказав Йосип батькові своєму: Це сини мої, котрих Бог дав мені тут. [Яків] сказав: Підведи їх до мене, і я благословлю їх. 
<p>10 А очі Ізраїлеві пригасли від старості; не міг він бачити [ясно]. [Йосип] підвів їх до нього, і він поцілував їх, і обійняв їх. 
<p>11 І сказав Ізраїль Йосипові: Не сподівався я бачити твоє лице; та ось, Бог показав мені й насіння твоє. 
<p>12 І відвів їх Йосип від колін його, і вклонився йому обличчям своїм до землі. 
<p>13 І взяв Йосип обидвох, Єфрема в праву свою руку проти лівої Ізраїля, а Манасію в ліву проти правої Ізраїля, і підвів до батька. 
<p>14 Але Ізраїль простяг руку свою і поклав на голову Єфремові, хоча цей був менший, а ліву – на голову Манасії. З наміром поклав він так руки свої, хоч Манасія був первістком. 
<p>15 І благословив Йосипа, і сказав: Бог, перед котрим ходили батьки мої Авраам та Ісаак, Бог, котрий пасе мене з того часу, як я існую, до сього дня, 
<p>16 Ангел, котрий захищає мене від усілякого зла, нехай благословить юнаків оцих; нехай буде на них названо ім'я моє та ім'я батьків моїх Авраама та Ісаака, і нехай виростають вони чисельними посеред землі. 
<p>17 І побачив Йосип, що батько його поклав правицю свою на голову Єфрема; і не до вподоби було йому це. І взяв він руку батька свого, аби перекласти її з голови Єфрема на голову Манасії. 
<p>18 І сказав Йосип батькові своєму: Не так, батьку мій; бо це – первісток; поклади на його голову праву руку твою. 
<p>19 Але батько його не погодився і сказав: – Знаю, сину мій, знаю, і від нього вийде народ, і він буде великим; але менший його брат буде більший від нього, і від насіння його вийде багато народів. 
<p>20 І благословив їх того ж дня, кажучи: Тобою буде благословляти Ізраїль, кажучи: Нехай Бог учинить тобі, як Єфремові та Манасії; і він поставив Єфрема перед Манасією. 
<p>21 І сказав Ізраїль Йосипові: Ось, я помираю. І Бог буде з вами, і поверне вас на землю батьків ваших. 
<p>22 Я даю тобі, найперше перед братами твоїми, одну ділянку, котру я взяв із рук амореїв мечем моїм і луком моїм. 
<h4>Буття 49 Пророче благословення колін Ізраїлевих і смерть Якова. 
<p>1 І прикликав Яків синів своїх, і сказав: Збирайтеся, і я сповіщу вам, що буде з вами в прийдешні дні. 
<p>2 Посходьтеся і послухайте, сини Якова, послухайте Ізраїля, батька вашого. 
<p>3 Рувиме, первістку мій! Ти міць моя і першоплід моєї сили, вершина гідности і вершина сили. 
<p>4 Але ти нуртував, як вода, то не будеш провідником. Бо ти зійшов на ложе моє, ти осквернив постіль мою і зійшов. 
<p>5 Симеон і Левій – брати, знаряддя жорстокості – мечі їхні. 
<p>6 У змови їхні хай не входить душа моя, і до зібрання їхнього нехай не єднається слава моя. Тому що в гніві своєму вбили мужа, і з примхи своєї перерізали жили теляти. 
<p>7 Проклятий гнів їхній, бо жорстокий, і шал їхній, бо запеклий, то розділю їх в Якові, і розвію їх в Ізраїлі. 
<p>8 Юдо! Тебе піднесуть брати твої! Рука твоя на хребті ворогів твоїх; і схиляться перед тобою сини батька твого. 
<p>9 Молодий лев Юда від здобичі, син мій, підводиться. Прихилився він, приліг, як лев і як левиця; хто підведе його? 
<p>10 Не відійде жезло від Юди і законодавець од стегон його, доки не прийде Миротворець!і Йому покора народів. 
<p>11 Він прив'язує до виноградної лозини осля своє, і до лози кращого винограду дитя ослиці своєї. У вині омиває одяг свій, в крові грон – одежу свою. 
<p>12 Блискучі очі [його стануть], від вина, і білі зуби, від молока. 
<p>13 Завулон при березі морському буде жити, біля пристані кораблів, і межа його до Сидону. 
<p>14 Іссахар віслюк міцний, що приліг між двома в'юками. 
<p>15 І побачив він, що спокій милий, а земля приємна: і прихилив плечі свої для ярма і став служником данини. 
<p>16 Дан буде судити народ свій, як одне із колін Ізраїля. 
<p>17 Дан буде змієм на дорозі, гаспидом на шляху, що жалить коня, так що верхівець його упаде назад. 
<p>18 Я чекаю Твого спасіння, о Господе! 
<p>19 Ґад – юрба буде тіснити його, але він відтрутить її по п'ятах. 
<p>20 Від Асира буде щедрий хліб, і він буде постачати царські страви. 
<p>21 Нефталим – сарна струнка: він вирікає пречудові вислови. 
<p>22 Йосип – паросток плідного [дерева], паросток плідного [дерева] понад джерелом; гілки його розкинулися над стіною. 
<p>23 Завдавали гіркоти йому, і стріляли і ворогували супроти нього стрільці; 
<p>24 Однак, твердим лишився лук його, і міцні м'язи рук його від рук могутнього [Бога] Якового. Звідти Пастир і Скеля Ізраїлева. 
<p>25 Від Бога батька твого, [котрий] хай поможе тобі, і від Всемогутнього, який нехай благословить тебе благословеннями небесними згори, благословеннями безодні, яка лежить унизу, благословеннями сосків і утроби; 
<p>26 Благословеннями батька твого, котрі переважають благословення гір одвічних і красу пагорбів споконвічних. Вони будуть на голові Йосиповій і на тім'ї вибраного поміж братами своїми. 
<p>27 Веніямин – вовк хижий, вранці буде їсти впольоване, а ввечері ділитиме здобич. 
<p>28 Ось усі дванадцять колін Ізраїлевих; і ось що сказав їм батько їхній, і благословив їх, і дав їм благословення, кожному своє. 
<p>29 І заповідав їм, і сказав їм: Я прилучаюся до народу мого, поховайте мене з батьками моїми в печері, яка на полі Ефрона хеттеянина, 
<p>30 У печері, котра на полі Махпела, що перед Мамре, на землі ханаанській, котру купив Авраам із полем у Ефрона хеттеянина у власність для похорон. 
<p>31 Там поховали Авраама і Сарру, дружину його; там поховали Ісаака і Ревеку, дружину його; і там поховав я Лію. 
<p>32 Це поле і печера, яка на ньому, куплена у синів Хетових. 
<p>33 І скінчив Яків заповіта синам своїм, і поклав ноги свої на постіль і вмер, і долучився до народу свого. 
<h4>Буття 50 Похорон Якова 
<p>1 Йосип упав до лиця батька свого, і плакав над ним; і цілував його. 
<p>2 І звелів Йосип слугам своїм – лікарям бальзамувати батька його; і лікарі забальзамували Ізраїля. 
<p>3 І виповнилося йому сорок днів; бо стільки днів відбувалося бальзамування. І оплакували його єгиптяни сімдесят днів. 
<p>4 Коли ж минули дні плачу по ньому, Йосип сказав двірцевим фараона, кажучи: Якщо я надбав милість в очах ваших, то скажіть фараонові так: 
<p>5 Батько мій узяв присягу з мене, сказавши: Ось, я помираю; у гробі моєму, якого я викопав собі в землі ханаанській, там поховай мене. І тепер хотів би я піти, і поховати батька мого, і повернутися. 
<p>6 І сказав фараон: Іди і поховай батька свого, як він узяв присягу з тебе. 
<p>7 І пішов Йосип поховати батька свого. І пішли з ним усі слуги фараонові, старший дому його і усі старшини землі єгипетської. 
<p>8 І весь дім Йосипів, і брати його, і дім батька його. Тільки дітей своїх і дрібну й велику скотину свою залишив у землі Ґошен. 
<p>9 Із ним відбули також колісниці і вершники, так що почет був значний. 
<p>10 І дійшли вони до Ґорен-Атаду при Йордані, і плакали там плачем великим і дуже ревним; і вчинив [Йосип] плачі по батькові своєму сім днів. 
<p>11 І бачили мешканці землі тієї, ханаанеї, плач у Ґорен-Атаді і сказали: Великий плач цей у єгиптян! А тому й названо [це місце:] Авел-Міцраїм – плач єгиптян, що при Йордані. 
<p>12 І вчинили сини [Якова] з ним, як він заповідав їм. 
<p>13 І віднесли його сини його на землю ханаанську і поховали його в печері, на полі Махпела, котру купив Авраам із полем у власність для похорон в Ефрона хеттеянина, перед Мамре. 
<p>14 І повернувся Йосип до Єгипту сам і брати його, і всі, хто ходив із ним ховати батька його, після похорону ним батька свого. 
<p>15 І побачили брати Йосипові, що помер батько їхній, і сказали: А що, коли Йосип зненавидить нас, і захоче помститися нам за все зло, котрого ми йому завдали? 
<p>16 І послали вони сказати Йосипові: Твій батько перед смертю своєю заповідав, кажучи: 
<p>17 Отак скажете Йосипові: Прости братам твоїм вину і гріх їхній, оскільки вони вчинили тобі зло. І нині прости вину служників Бога батька твого. Йосип плакав, коли йому це говорили. 
<p>18 Прийшли й самі брати його і впали перед ним обличчями до землі, і сказали: Ось, ми служники твої. 
<p>19 І сказав Йосип: Не бійтеся; хіба ж я на місці Бога? 
<p>20 Ось, ви помислили супроти мене зло; аж Бог обернув це на добро, щоб учинити те, що тепер є; зберегти життя великій кількості людей. 
<p>21 Отже, не бійтеся. Я буду харчувати вас і дітей ваших. І заспокоїв їх, і говорив їм доброзичливо. 
<p>22 І жив Йосип в Єгипті сам і дім батька його. І прожив Йосип всього сто десять літ. 
<p>23 І бачив Йосип дітей у Єфрема до третього покоління, також і сини Махіра, сина Манасії, вродилися на коліна Йосипові. 
<p>24 І сказав Йосип братам своїм: Я помираю; але Бог прийде до вас, і виведе із землі цієї на землю, про яку присягався Авраамові, Ісаакові і Якові. 
<p>25 І змусив Йосип синів Ізраїлевих присягнутися, кажучи: Бог навідається до вас, і винесете кості мої звідси. 
<p>26 І вмер Йосип, маючи сто десять літ і забальзамували його і поклали в труну у Єгипті. 
