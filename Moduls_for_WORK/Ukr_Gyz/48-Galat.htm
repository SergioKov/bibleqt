Послання до Галатів
<h4>Галатів 1 
<p>1 Павло Апостол, вибраний не людьми і не через людину, але Ісусом Христом і Богом Вітцем, що воскресив Його з мертвих, 
<p>2 І всі брати, що зі мною, – церквам галатійським: 
<p>3 Благодать вам і мир від Бога Вітця і Господа нашого Ісуса Христа, 
<p>4 Котрий віддав Себе Самого за гріхи наші, щоб визволити нас від сучасного лукавого віку, з волі Бога і Вітця нашого; 
<p>5 Йому слава навіки вічні, амінь! 
<p>6 Дивуюся, що ви так швидко покинули того, хто вас покликав Христовою благодаттю, і починаєте інше проповідувати, 
<p>7 Котре, зрештою, не інше, проте є люди, які бентежать вас, бажаючи спотворити Христову Євангелію. 
<p>8 Та якби навіть ми чи Ангел з неба почав проповідувати вам не те, що ми проповідували вам, то нехай буде анатема! 
<p>9 Як ми передніше казали, так і зараз кажу: Хто проповідує вам не те, що ви прийняли, то нехай буде анатема. 
<p>10 Чи в людей я нині шукаю доброзичливости, чи в Бога? Чи людям догоджати прагну? Якби я донині людям догоджав, то не був би служником Христовим. 
<p>11 Сповіщаю вам, браття, що Євангелія, котру я благовістив, не є від людей; 
<p>12 Бо я також прийняв її, і навчився не від людини, але через одкровення Ісуса Христа. 
<p>13 Ви чули про мій минулий спосіб життя у юдействі, що я жорстоко переслідував Церкву Божу і спустошував її; 
<p>14 І досягав успіхів у юдействі більше від багатьох ровесників із мого роду, був ревним і запеклим прихильником батьківських моїх заповітів. 
<p>15 А коли Бог, що вибрав мене від лона матері моєї і покликав благодаттю Своєю, явив добру волю, 
<p>16 Відкрити в мені Сина Свого, щоб я благовістив Його поганам, – я не почав зараз же радитися з плоттю та кров‘ю, 
<p>17 І не пішов до Єрусалиму, щоб зустрітися там з Апостолами, що були передніше мене, а подався до Аравії і знову повернувся до Дамаску. 
<p>18 Відтак, по трьох роках, ходив я до Єрусалиму побачитися з Петром і пробув у нього днів із п‘ятнадцять, 
<p>19 А іншого з Апостолів я не бачив жодного, окрім Якова, брата Господнього. 
<p>20 А що вам пишу, то ось, перед Богом, не обманюю. 
<p>21 Відтак помандрував я до країн Сирії та Кілікії. 
<p>22 Церквам Христовим у Юдеї особисто я не був відомий, 
<p>23 А лише чули вони, що той, котрий переслідував їх колись, нині благовістить віру, яку раніше винищував, – 
<p>24 І прославляли за мене Бога. 
<h4>Галатів 2 Апостоли схвалюють Павлову проповідь. 
<p>1 Потім, через чотирнадцять літ, знову ходив я до Єрусалиму з Варнавою, взявши з собою й Тита. 
<p>2 А ходив я туди через одкровення, і запропонував там, зокрема найвідомішим, Євангелію, яку я проповідував поганам, і чи не марно я працював чи труджуся? 
<p>3 Але вони й Тита, що був зі мною, хоч він грек, не спонукали обрізатися. 
<p>4 А лжебратам, що потай закралися, аби підгледіти нашу волю, котру ми маємо у Христі Ісусі, щоб нас поневолити, 
<p>5 Ми їм ні в чому не поступилися і не підкорилися, щоб істина благовістя збереглася у вас. 
<p>6 А щодо тих, котрі були відомі будь-коли, для мене немає чогось виняткового: Бог не зважає на обличчя людини. І відомі не зобов’язали мене до чогось значнішого; 
<p>7 Навпаки, переконавшися, що мені довірена проповідь Доброї Вісті для необрізаних, як Петрові – для обрізаних, – 
<p>8 Бо Той, що сприяв Петрові в апостольстві поміж обрізаними, сприяв також мені у поганів, – 
<p>9 І коли Яків, Кифа та Іван, що вважаються стовпами, довідалися про благодать, дану мені, то подали мені та Варнаві руку єдности, щоб ми йшли до поганів, а вони – до обрізаних, 
<p>10 Аби тільки ми пам‘ятали убогих, що я, власне, й прагнув чинити бездоганно. 
<p>11 А коли Петро прийшов до Антіохії, то я особисто виступив супроти нього, тому що він зазнав нарікань. 
<p>12 Бо коли прийшли деякі від Якова, він їв разом із поганами, а коли ті прийшли, почав утаємничуватися, ухилятися, боячись обрізаних. 
<p>13 Разом з ним лицемірили й інші юдеї, – аж так, що навіть Варнава був спокушений їхнім лицемірством. 
<p>14 Та коли я побачив, що вони не йдуть належним чином за істиною Євангельською, то сказав Петрові привселюдно: Якщо ти, юдей, живеш по-поганському, а не по-юдейському, то навіщо поганів спокушаєш жити по-юдейськи? 
<p>15 Ми за природою юдеї, а не з поганів грішники; 
<p>16 Однак, дізнавшися, що людина виправдовується не справами закону, а лише вірою в Ісуса Христа, ми також увірували у Христа Ісуса, щоб виправдатися вірою у Христа, а не справами закону; бо справами закону не виправдається жодна плоть. 
<p>17 А якщо, шукаючи виправдання у Христі, ми самі виявилися грішниками, – то невже Христос є служник гріха? В жодному разі! 
<p>18 Бо якщо я знову споруджую те, що зруйнував, то сам себе вчиняю злочинцем. 
<p>19 Законом я вмер для закону, щоб жити для Бога. Я співрозп‘явся з Христом. 
<p>20 І вже не я живу, але живе в мені Христос. А що нині живу у плоті, то живу вірою в Сина Божого, Котрий полюбив мене і віддав Себе за мене. 
<p>21 Не відкидаю благодаті Божої. А якщо законом виправдання, то Христос надаремно помер. 
<h4>Галатів 3 Дар Духа Святого можна одержати вірою, а не справами Закону. 
<p>1 О, нетямущі галати! Хто спокусив вас не коритися істині, вас, у котрих перед очима був зображений Ісус Христос, наче у вас розп‘ятий? 
<p>2 Оце лише хочу дізнатися у вас: Чи ви одержали Духа через справи закону, чи, може, через проповідь віри? 
<p>3 Чи такі ви нетямущі, що почали духом, а тепер закінчуєте плоттю? 
<p>4 Невже ви стільки витерпіли без користі? О, якби тільки без користі! 
<p>5 Чи Той, що дає вам Духа і утворює поміж вами дива, – невже через справи закону все це звершує, чи, може, через проповідь віри? 
<p>6 Так, Авраам повірив Богові, і це зараховано йому у праведність. 
<p>7 Тож пізнайте, що віруючі є сини Авраамові! 
<p>8 І Писання, передбачаючи, що Бог вірою виправдає поганів, провістило Авраамові: У тобі благословляться всі народи. 
<p>9 Отож, віруючі благословляються з вірним Авраамом. 
<p>10 А всі, що утверджуються на справах закону, – перебувають під прокляттям. Бо написано: Проклятий кожний, хто не виконує постійно всього, що написане в книзі Закону. 
<p>11 А що Законом ніхто не виправдовується перед Богом, це зрозуміло, тому що праведний вірою буде жити. 
<p>12 А Закон не за вірою; але хто виконує його, той буде ним жити. 
<p>13 Христос звільнив нас від прокляття Закону, ставши за нас прокляттям, – бо написано: Проклятий кожний, що висить на дереві. 
<p>14 Аби благословення Авраамове через Христа Ісуса поширилося на поганів, щоб нам одержати обіцяного Духа вірою. 
<p>15 Браття! Кажу з міркувань людських: Навіть людиною утвердженого заповіту ніхто не відміняє і не додає до нього. 
<p>16 Але Авраамові дано було обітниці й насінню його. Не сказано: Нащадкам також, наче про багатьох, але як про одного. Також насінню твоєму, котре є Христос. 
<p>17 Я утверджую те, що заповіту про Христа, ще передніше Богом утвердженого, Закон, що з‘явився через чотириста тридцять років, не скасовує аж так, щоб обітниця втратила силу. 
<p>18 Бо якщо за Законом спадщина, то вже не за обітницею; але Авраамові Бог дарував її за обітницею.
<p>19 А навіщо Закон? Його дано пізніше, з причини злочинів, до часу пришестя насіння, до котрого стосується обітниця, і переданий через Ангелів, рукою посередника. 
<p>20 Але посередник при одному не буває, а Бог один. 
<p>21 Отож, Закон суперечить обітницям Божим? Зовсім ні! Бо якби дано було закон, що може животворити, то справді праведність була б від Закону; 
<p>22 Але Писання усіх вмістило під гріхом, щоб обітницю віруючим дано було через віру у Христа Ісуса. 
<p>23 А до пришестя віри ми вміщені були під сторожу Закону, аж до того часу, як належало відкритися вірі. 
<p>24 Отож, Закон був для нас поводирем до Христа, щоб нам виправдатися вірою; 
<p>25 А як віра прийшла, то ми вже не під поводирем. 
<p>26 Бо всі ви сини Божі через віру у Христа Ісуса. 
<p>27 Усі ви, що у Христі хрестилися, в Христа одяглися. 
<p>28 Уже немає юдея, ні поганина, ні раба, ні вільного; немає чоловічої статі, ні жіночої; бо всі ви одне (спільне) у Христі Ісусі. 
<p>29 А якщо ви Христові, то ви насіння Авраамове і через обітницю – спадкоємці. 
<h4>Галатів 4 З-під опікування Закону нас визволив Христос; ми є вільні діти Божі. 
<p>1 І ще скажу: спадкоємець в дитячі роки нічим не відрізняється од раба, хоч є володарем усього: 
<p>2 Він має опікунів і доморядників, до часу, визначеного батьком. 
<p>3 Так само й ми – доки були дітьми, то були поневолені матеріяльними засадами світу; 
<p>4 Та коли виповнився час, Бог послав Сина Свого Єдиновродженого, Котрий народився від жінки, підкорився Законові, 
<p>5 Щоб визволити підзаконних, аби ми дістали усиновлення. 
<p>6 А що ви сини, то Бог послав у серця ваші Духа Сина Свого, що кличе: Авва, Отче!
<p>7 А тому ти вже не раб, але син; а якщо син, то й спадкоємець Божий через Ісуса Христа. 
<p>8 Але тоді, не спізнавши Бога, ви служили богам, які насправді не боги; 
<p>9 А нині, пізнавши Бога, або ліпше, діставши пізнання від Бога, нащо знову повертаєтеся до немічних і вбогих матеріяльних засад і прагнете знову поневолити себе ними? 
<p>10 Дотримуєтеся днів, місяців та зважаєте на часи і роки. 
<p>11 Боюся за вас, чи не даремно я працював у вас. 
<p>12 Прошу вас, браття, будьте, як я, тому що я також, як ви. Ви нічим не образили мене; 
<p>13 Знаєте, що, хоч я немічний плоттю, благовістив вам уперше. 
<p>14 Але ви не завважили моєї спокуси у плоті моїй і не зневажили її, а прийняли мене, як Ангела Божого, як Христа Ісуса. 
<p>15 Які ви були щасливі! Засвідчую про вас, що, якби можливо було, ви вибрали б очі свої і віддали мені. 
<p>16 То невже я став ворогом вашим, повідуючи вам істину? 
<p>17 Побиваються за вами нечисто, а насправді прагнуть вас відлучити, щоб ви побивалися за ними. 
<p>18 Добре виявляти ревність для доброго завжди, а не тільки тоді, коли я присутній у вас. 
<p>19 Дітоньки мої, для котрих я знову у пологових муках, аж доки не утвердиться у вас Христос! 
<p>20 Я хотів би тепер бути у вас і змінити голос мій, тому що я подивований вами. 
<p>21 Скажіть мені ви, що прагнете бути під законом: хіба ви не підкоряєтеся Законові? 
<p>22 Бо написано: Авраам мав двох синів, одного від рабині, а другого од вільної. 
<p>23 Але, котрий від рабині, той народжений через плоть; а котрий від вільної, той за обітницею. 
<p>24 У цьому є алегоричність. Бо це два заповіти: один від гори Сінайської, що народжує в рабство, котрий є Агар, 
<p>25 Бо Агар означає гору Сінай в Аравії і відповідає сучасному Єрусалимові, тому що він з дітьми своїми в рабстві; 
<p>26 А горішній Єрусалим вільний: Він – матір усім нам. 
<p>27 Бо написано: Звеселися, неплідна, ти, що не народжувала, вигукни і проголоси, ти, що не страждала пологами; тому що у залишеної набагато більше дітей, аніж у тієї, що має чоловіка. 
<p>28 Ми, браття, діти обітниці через Ісаака. 
<p>29 Але як тоді народжений через плоть переслідував народженого за духом, так само й нині. 
<p>30 А що засвідчує Писання? Прожени рабиню і сина її, бо син рабині не буде спадкоємцем разом із сином вільної. 
<p>31 Отож, браття, ми діти не рабині, але вільної. 
<h4>Галатів 5 Напучування бути вільними від рабського ярма Закону. 
<p>1 Тож стійте у волі, котру дарував нам Христос, і не підлягайте знову під кормигу рабства. 
<p>2 Ось, я Павло, кажу вам: якщо ви обрізуєтеся, не буде вам жодної користі від Христа. 
<p>3 І ще засвідчую кожній людині, яка обрізується, що вона мусить виконати увесь Закон. 
<p>4 Ви, що виправдовуєте себе Законом, залишилися без Христа, відпали од благодаті; 
<p>5 А ми духом наджидаємо і сподіваємося праведности од віри. 
<p>6 Бо у Христі Ісусі не має сили ні обрізання, ані необрізання, але віра, що діє любов‘ю. 
<p>7 Ви йшли добре: хто зупинив вас, щоб ви не підкорялися істині? 
<p>8 Таке переконання не від Того, Хто кличе вас. 
<p>9 Мала закваска заквашує все тісто. 
<p>10 Я певен про вас у Господі, що ви не будете мислити інакше, а той, що бентежить вас, хто б він не був, зазнає на собі осудження. 
<p>11 А за які провини, браття, переслідують мене, якщо я навіть тепер проповідую обрізання? Тоді спокуса хреста припинилася б. 
<p>12 О, якби були віддалені ті, що підбурюють вас! 
<p>13 До волі покликані ви, браття, аби лишень воля ваша не стала приводом догоджати плоті; але любов‘ю служіть один одному.
<p>14 Бо увесь Закон в одному слові міститься: Люби ближнього твого, як самого себе. 
<p>15 А якщо один одного гризете і поглинаєте, то глядіть, щоб ви не понищили один одного. 
<p>16 І я кажу: Вчиняйте за Духом, і ви не будете виконувати похотей плоті; 
<p>17 Бо плоть бажає протилежного духові; а дух – протилежного плоті: вони одне одному суперечать, аж так, що ви не те чините, що хотіли б. 
<p>18 А коли Дух вас водить, то ви не під законом. 
<p>19 Діла плоті відомі; вони є: перелюб, блуд, нечистота, непристойність, 
<p>20 Ідолослужіння, чаклунство, ворожнеча, сварка, заздрість, гнів, розбрат, незгода, спокуси, єресі. 
<p>21 Ненависть, убивства, пиятика, зарозумілість і подібне до цього; попереджаю вас, як і передніше попереджав: ті, що чинять так, Царства Божого не успадковують. 
<p>22 А плід Духа: любов, радість, мир, довготерплячість, добрість, милосердя, віра, 
<p>23 Лагідність, помірність. На таких немає Закону, 
<p>24 Але ті, що Христові, розіп’яли плоть із пристрастями та похотями. 
<p>25 Якщо ми живемо Духом, то за Духом і чинити мусимо. 
<p>26 Не будемо чванитися, один одного дратувати, один одному заздрити. 
<h4>Галатів 6 Допомога в тіснотах один одному. 
<p>1 Браття! Якщо й потрапить людина в таке гріхопадіння, ви духовні, напучуйте такого в дусі лагідности, зважаючи кожний на себе, щоб не впасти у спокусу самому. 
<p>2 Носіть тягарі один одного і таким чином виконаєте закон Христів. 
<p>3 Бо хто має себе за щось значуще, хоч є ніщо, той сам себе обманює. 
<p>4 Нехай кожний досліджує свою справу, і тоді матиме похвалу тільки в собі, а не в другому. 
<p>5 Бо кожний нестиме свого тягаря. 
<p>6 Напучуваний словом, поділися всіляким добром з тим, хто напучує. 
<p>7 Не обманюйте себе: Бог зневаженим бути не може. Що посіє людина, те й пожне! 
<p>8 Той, що сіє в плоть свою, від плоті пожне тлін; а той, що сіє в дух від Духа, пожне життя вічне. 
<p>9 Учиняючи добро, не впадаймо в журбу, бо свого часу пожнемо, якщо не ослабнемо. 
<p>10 Отож, допоки є час, будемо вчиняти добро всім, а найбільше своїм одновірцям! 
<p>11 Бачите, як багато написав я вам своєю рукою. 
<p>12 Усі, хто бажає хвалитися плоттю, примушують вас обрізуватися лише для того, щоб не зазнати переслідувань за хрест Христа; 
<p>13 Бо навіть ті, що обрізуються, не дотримуються закону, але вимагають, щоб ви обрізувалися, аби похвалитися у вашій плоті. 
<p>14 А я не бажаю хвалитися, хіба що хрестом Господа нашого Ісуса Христа, Котрим для мене світ розп‘ятий, і я для світу, 
<p>15 Бо у Христі Ісусі нічого не означає ні обрізання, ані необрізання, а нове творіння. 
<p>16 Тим, котрі вчиняють за цим правилом, мир їм, і милість, та Ізраїлеві Божому. 
<p>17 А втім, ніхто не обтяжуй мене, бо я ношу рани Господа Ісуса на тілі моєму. 
<p>18 Благодать Господа нашого Ісуса Христа із духом вашим, браття! Амінь. 
