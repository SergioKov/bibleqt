
<h4>Плач Єремії 1 
<p>1 Якою самотою сидить місто, нещодавно велелюдне! Воно стало, як удова; великий поміж народами князь над провінціями став боржником данини. 
<p>2 Гірко плаче він уночі, і сльози його на щоках його. Немає в нього утішника серед тих, що люблять його; всі друзі його зрадили його, стали ворогами йому.
<p>3 Юда переселився з причини лихоліття і важкого рабства, оселився серед поганів і не знайшов спокою; усі переслідувачі його наздогнали його у вузьких місцинах. 
<p>4 Шляхи сіонські в зажурі, тому що не видно людей, що йдуть на свято; всі брами його спорожніли; священики його зітхають, юнки його сумні, гірко йому також самому. 
<p>5 Вороги його взяли гору, і добре ведеться його ворогам, тому що Господь послав на нього горе за численні беззаконня його, і діти його пішли в полон попереду у ворога. 
<p>6 І відійшла від доньки Сіону вся її велич; князі її – мов олені, що не знаходять пасовища; безсилі, вони пішли попереду в погонича. 
<p>7 Пригадай, Єрусалиме, за днів бідування свого і страждань своїх, про всі коштовності свої, які були в нього у передніші дні, коли народ його упав од руки ворога, і ніхто не допомагає йому; вороги дивляться на нього і насміхаються над його суботами.   
<p>8 Важко згрішив Єрусалим, за те й став огидним; усі, що прославляли його, дивляться на нього з презирством, тому що побачили сором його; і сам він зітхає і відвертається назад. 
<p>9 На полах у нього була нечистота, але він навіть гадки не мав про своє майбуття, а тому вельми зганьбився, і немає в нього утішника. Зглянься, Господе, на лихоліття моє, бо ворог звеличився! 
<p>10 Ворог простягнув руку свою на все найкоштовніше його; він бачить, як погани заходять до святині його, про яку Ти заповідав, щоб вони не входили до зібрання Твого; 
<p>11 Увесь народ його зітхає, бо шукає хліба, віддає коштовності свої за їжу, щоби підживити душу. Зглянься, Господе, й подивися, як я зневажений! 
<p>12 Нехай же не станеться цього з вами, усі, що проходите шляхом! Погляньте і подивіться, чи є недуга, як моя хвороба, що запопала мене, що її послав на мене Господь у день лютого гніву Свого? 
<p>13 Згори послав Він вогонь у кості мої, і він оволодів ними; розкинув тенета для ніг моїх, повалив мене, вчинив мене бідним і знеможеним всілякого дня. 
<p>14 Ярмо беззаконня мого зв'язане в Його руці; вони сплетені і сягнули шиї моєї; Він послабив сили мої, Господь віддав мене в руки, з котрих не можу вирватися. 
<p>15 Усіх потужних моїх Господь поскидав серед мене, скликав супроти мене зібрання, щоб винищити юнаків моїх; наче в чавилі потоптав Господь юнку, доню Юдину. 
<p>16 Тому я плачу; око моє, око моє виливає води, бо далеко від мене утішник, котрий оживив би душу мою; діти мої спустошені, тому що ворог здолав. 
<p>17 Сіон простягає руки свої, але утішника немає йому. Господь ухвалив наказ про Якова ворогам його оточити його; Єрусалим став мерзотою серед них. 
<p>18 Праведний Господь, бо я не покірний був слову Його. Послухайте всі народи і гляньте на хворобу мою; юнки мої і юнаки мої пішли в неволю. 
<p>19 Кличу друзів моїх, але вони обдурили мене; священики мої і старці мої помирають у місті в пошуках їжі собі, аби підживити душу свою. 
<p>20 Подивися, Господе, бо мені затісно, бентежиться в мені нутро моє; серце моє перевернулося в мені за те, що я уперто чинив опір Тобі, зовні (в полі) забрав діток моїх меч, а вдома – смерть.
<p>21 Почули, що я стогну, а утішника в мене нема; почули всі вороги мої про бідування моє і зраділи, що Ти вчинив це: О, якби Ти наказав, аби прийшов день, якого Ти провістив; і вони також стали б схожі на мене! 
<p>22 Нехай постане перед обличчям Твоїм вся злоба їхня, і вчини з ними так само, як Ти вчинив зі мною за всі гріхи мої, бо тяжкі стогони мої, і серце моє знемагає. 
<h4>Плач Єремії 2 
<p>1 Як посмутнів Господь у гніві Своєму, доню Сіону! З небес повалив на землю пишноту Ізраїля і не згадав про підніжжя ніг Своїх у день гніву Свого. 
<p>2 Вигубив Господь усі житла Якова, не помилував, зруйнував у люті Своїй фортеці доньки Юдиної, повалив на землю, відкинувши царство і князів його, як нечистих. 
<p>3 У спалаху гніву зламав усі роги Ізраїлеві, відвів правицю Свою од супротивника і спалахнув у Якова, мов палючий вогонь, що пожирає все довкола. 
<p>4 Натягнув лука свого, як супротивник, спрямував правицю Свою, як ворог, і знищив усе, що було приємне для очей; на скинію доньки Сіону вилив лють Свою, як вогонь. 
<p>5 Господь став – як супротивник, винищив Ізраїля, спустошив його палаци, зруйнував фортеці його і розповсюдив у доньки Юдиної плач та лемент. 
<p>6 І прибрав огорожу Свою, як від саду; розібрав Своє місце зібрань, змусив Господь забути на Сіоні свята і суботи; і в обуренні гніву Свого відкинув царя і священика. 
<p>7 Відкинув Господь жертовника Свого, відвернув серце Своє від святині Своєї, передав до рук ворогів стіни палаців його; у домі Господньому вони гомоніли, як святкового дня. 
<p>8 Господь зрокував зруйнувати мури доньки Сіону, простягнув мотуза, не відхилив руки Своєї від спустошення; знищив зовнішні укріплення, і мури зруйновані водночас. 
<p>9 Брами її вгрузли в землю; Він зруйнував і зламав засуви їхні; цар і князі її серед поганів; не стало закону, і пророки її не мають видінь од Господа. 
<p>10 Сидять на землі мовчки старці доньки Сіонової, посипали попелом голови свої, підперезалися веретищем; опустили голови свої до землі усі юнки єрусалимські.
<p>11 Виснажилися від сліз очі мої, хвилюється в мені нутро моє, виливається на землю печінка моя від загибелі доні народу мого, коли діти і грудні немовлята помирають від голоду серед міських вулиць. 
<p>12 Матерям своїм кажуть вони: Де хліб і вино? Помираючи, як поранені, на вулицях міських, виливають душі свої в лоно матерів своїх. 
<p>13 Що мені сказати тобі, з чим порівняти тебе, доню Єрусалиму? На кого ти схожа, запевнити, щоб утішити тебе, донько, о, доню Сіону? Бо рана твоя велика, наче море; хто може уздоровити тебе?
<p>14 Пророки твої віщували тобі пусте і неправдиве, і не розкривали твого беззаконня, щоб відвернути твій полон, і вирікали тобі одкровення брехливі, які призвели тебе до вигнання. 
<p>15 Сплескують руками від згадки про тебе ті, що проходять шляхом, свистять і хитають головою своєю через спогад про доньку Єрусалиму, кажучи: Чи оце місто, яке називали викінченою красою, радістю всієї землі? 
<p>16 Усі вороги твої пороззявляли пащеки свої на тебе, свистять і скрегочуть зубами та кажуть: Поглинули ми його, тільки цього дня ми й наджидали, дочекалися і побачили! 
<p>17 Звершив Господь те, що ухвалив, ухвалив слово Своє, яке виповів за старожитніх днів, спустошив немилосердно і дозволив ворогові втішатися над тобою, підніс рога супротивників твоїх. 
<p>18 Серце їхнє волає до Господа: О, мури, о, донько Сіону! Виливай струмком сльози вдень і вночі, не давай собі спокою, не опускай зіниць очей твоїх. 
<p>19 Підведися, волай уночі, на початку кожної сторожі; виливай, як воду, серце твоє перед лицем Господа; простягай до Нього руки твої про душі діток твоїх, що вмирають від голоду на розі вулиць. 
<p>20 Поглянь, Господе, і подивися: Кому Ти вчинив так, щоб жінки їли плід свій, немовлят, яких годували? Щоб убиті були в святині Господній священик і пророк? 
<p>21 Діти і старці лежать на землі по вулицях; юнки мої і юнаки мої впали од меча; Ти убивав їх у день гніву Твого, витинав без пощади. 
<p>22 Ти покликав звідусіль, як на свято, жахіття мої, і в день гніву Господнього ніхто не врятувався, ніхто не вцілів; тих, котрих я вигодував і виростив, ворог мій винищив. 
<h4>Плач Єремії 3 
<p>1 Я чоловік, що спізнав горе від берла гніву Його. 
<p>2 Він повів мене і завів у пітьму, а не у світло. 
<p>3 Так, Він обернувся до мене, і цілий день навертає руку Свою. 
<p>4 Виснажив плоть мою і шкіру мою, поламав кості мої. 
<p>5 Обгородив мене і оточив гіркотою і нуждою; 
<p>6 Посадив мене в пітьму, як давно померлих; 
<p>7 Оточив мене муром, щоб я не вийшов, тяжкими вчинив Він кайдани мої, 
<p>8 І коли я прикликав і волав, утримував молитву мою, 
<p>9 Камінням перегородив шляхи мої, стежки мої викривив. 
<p>10 Він став для мене, наче ведмідь у засідці, наче лев у втаємниченому місці. 
<p>11 Порушив шляхи мої і розтерзав мене, вчинив з мене ніщо; 
<p>12 Натягнув лука Свого і поставив мене, наче ціль для стріл; 
<p>13 Послав у нирки мої стріли із сагайдака Свого. 
<p>14 Я став посміховиськом для всього народу мого, щоденною піснею їхньою. 
<p>15 Він наситив мене гіркотою, напоїв мене полином; 
<p>16 Розбив камінням зуби мої, покрив мене попелом. 
<p>17 І покинув мир душу мою; я забув про добрі дні. 
<p>18 І сказав я: Загинула сила моя і надія моя на Господа. 
<p>19 Подумай про мої страждання і бідування моє, про полин і жовч. 
<p>20 Гаразд пам'ятає це душа моя, і падає в мені. 
<p>21 Ось, що я відповідаю серцю моєму і тому сподіваюся; 
<p>22 То милість Господа, що ми не щезли, бо милосердя Його не виснажилося. 
<p>23 Воно оновлюється щоранку; велика вірність Твоя! 
<p>24 Господь – це частка моя, – говорить душа моя, а тому буду сподіватися на Нього. 
<p>25 Добрий Господь до тих, що сподіваються на нього, до душі, яка шукає Його. 
<p>26 Добре тому, хто терпляче наджидає порятунку від Господа. 
<p>27 Добре чоловікові, коли він носить ярмо в юності своїй; 
<p>28 Сидить самотою і мовчить, бо Він поклав його на нього;
<p>29 Торкається пороху устами своїми і роздумує: Можливо, ще є надія?
<p>30 Підставляє щоку свою тому, хто б'є його, насичується ганьбою; 
<p>31 Бо не на віки залишає Господь. 
<p>32 Але послав горе, і помилує за великою щедрістю Своєю. 
<p>33 Бо Він не з волі серця Свого карає і завдає гіркоти синам людським. 
<p>34 Але коли топчуть ногами своїми усіх в'язнів землі, 
<p>35 Коли неправедно судять людину перед лицем Всевишнього, 
<p>36 Коли завдають людині утисків у справі її: Хіба не бачить Господь? 
<p>37 Хто це каже: Навіть те трапляється, чого Господь не ухвалював, щоб воно було. 
<p>38 Чи не з уст Всевишнього виходить лихоліття і благополуччя? 
<p>39 Нащо журиться чоловік, що живе? Кожний журися гріхами своїми. 
<p>40 Перевіримо й дослідимо торованки наші і навернемося до Господа. 
<p>41 Піднесемо серце наше і руки до Бога, що живе на небесах. 
<p>42 Ми відпали і були впертими: Ти не простив нам; 
<p>43 Ти виповнив Себе гнівом і переслідував нас, умертвляв, не щадив; 
<p>44 Ти затулив себе хмарою, щоб не долинала молитва наша. 
<p>45 Сміттям і мерзотою Ти вчинив нас серед народів; 
<p>46 Роззявили на нас пащеку свою всі вороги наші. 
<p>47 Жах і яма, спустошення і розорення – доля наша. 
<p>48 Потоки води виливає око моє про загибель доньки народу мого! 
<p>49 Око моє виливається і не перестає, бо немає злегшення, 
<p>50 Допоки не подивиться і не побачить Господь з небес. 
<p>51 Око моє зажурює душу мою заради всіх донечок мого міста. 
<p>52 Старанно силкувалися зловити мене, як пташечку, вороги мої, без жодної причини; 
<p>53 Пожбурили життя моє до ями і закидали мене камінням. 
<p>54 Води сягнули голови моєї; я сказав: Загинув я. 
<p>55 Я прикликав ймення Твоє, Господе, з ями глибокої. 
<p>56 Ти чув голос мій; не затули вуха Твого від зітхання мого, від зойку мого! 
<p>57 Ти наближався, коли я кликав Тебе, і говорив: Не бійся! 
<p>58 Ти захищав, Господе, справу душі моєї; визволяв життя моє. 
<p>59 Ти бачиш, Господе, образу мою; зверши суд над справою моєю! 
<p>60 Ти бачиш всю мстивість їхню, всі заміри їхні супроти мене; 
<p>61 Ти чуєш, Господе, лайку їхню, всі помисли їхні супроти мене; 
<p>62 Розмови повсталих на мене і їхні підступи супроти мене всілякого дня. 
<p>63 Глянь, чи сидять вони, чи підводяться, я для них – глумлива пісня. 
<p>64 Віддай їм, Господе, за плодами рук їхніх; 
<p>65 Пошли їм затьмарення серця і прокляття Твоє на них; 
<p>66 Переслідуй їх, Господе, гнівом, і винищи їх з піднебесної. 
<h4>Плач Єремії 4 
<p>1 Як потьмарилося золото, як змінилося золото найліпше! Каміння святині розкидане на всіх перехрестях. 
<p>2 Сини Сіону найдорожчі, неначе щире золото, як їх порівняли з глиняним посудом, витвором гончаревих рук! 
<p>3 І чудища дають груди і годують своїх дітей, а донька народу мого стала жорстокою, неначе страус у пустелі. 
<p>4 Язик грудного немовляти прилипає до піднебіння його від спраги, і діти просять хліба, і ніхто не дає їм. 
<p>5 Ті, що їли солодке, тануть на вулицях; виховані на багряниці, туляться до гною. 
<p>6 Покарання нечестя доньки народу мого переважає страту за гріхи Содома; його знищено вмить, і руки людські не торкалися до нього. 
<p>7 Князі її були в ній чистіші від снігу, біліші від молока; вони тілом були кращі від корала, на вигляд були, як сапфір; 
<p>8 А тепер темніші від найтемнішого обличчя їхнє; не впізнають їх на вулицях; шкіра їхня прилипла до кісток їхніх, стала сухою, мов дерево. 
<p>9 Ті, що гинуть від меча, щасливіші від тих, що помирають від голоду, тому що ці тануть, вражені нестачою плодів польових. 
<p>10 Руки м'якосердих жінок варили діток своїх, щоб вони були для них поживою в годину загибелі доні народу мого.
<p>11 Звершив Господь гнів Свій, вилив лють гніву Свого і підпалив на Сіоні вогонь, котрий пожер підвалини його. 
<p>12 Не вірили царі землі і всі, що живуть на всій землі, щоб ворог і супротивник зайшов у браму Єрусалиму. 
<p>13 Усе це – за гріхи лжепророків його, за беззаконня священиків його, котрі серед нього проливали кров серед праведників; 
<p>14 Блукали, – як сліпі, вулицями, осквернялися кров'ю аж так, що неможливо було торкнутися одягу їхнього. 
<p>15 Геть! Нечистий! – кричали до них; геть, геть, не торкайтеся; і вони відступали, збентежені, а поміж народом говорили: Їх уже не буде! 
<p>16 Обличчя Господнє розпорошить їх; Він уже не подивиться на них; тому що вони облич священиків не поважають, старих не милують. 
<p>17 Наші очі виснажені від надаремного очікування допомоги; з вежі сторожової нашої ми наджидали народу, котрий не міг урятувати нас. 
<p>18 А вони чатували ходу нашу, щоб ми не могли ходити вулицями нашими; наблизився кінець наш, дні наші виповнилися; надійшов кінець наш. 
<p>19 Переслідувачі наші були прудкіші, ніж орли небесні; ганялися за нами по горах, лишали засідки в пустелі. 
<p>20 Дихання життя нашого, помазанець Господній, спійманий у ямі їхній, той, про котрого ми говорили: У затінку його будемо жити поміж народами. 
<p>21 Радій і звеселюйся, доню Едома, мешканко краю Уц! До тебе також дійде чаша; уп'єшся і оголишся. 
<p>22 Доню Сіону! Покарання за беззаконня твоє скінчилося; Він уже не буде виганяти тебе; але твоє беззаконня, доню Едому, Він навідає і виявить твої гріхи. 
<h4>Плач Єремії 5 
<p>1 Пригадай, Господе, що над нами звершилося; поглянь і подивися на наругу нашу. 
<p>2 Спадок наш перейшов до чужих, оселі наші – до чужинців. 
<p>3 Ми стали сиротами, без батька; матері наші – що вдови. 
<p>4 Воду свою п'ємо за срібло, дрова наші дістаються нам за гроші. 
<p>5 Нас підганяють у потилицю, ми працюємо – і не маємо спочину. 
<p>6 Простягаємо руку до єгиптян, до асирійців, щоб насититися хлібом. 
<p>7 Батьки наші грішили; їх уже нема, а ми зазнаємо покарання за беззаконня їхні. 
<p>8 Раби панують над нами, і нікому визволити від їхніх рук. 
<p>9 З небезпекою для життя від меча, в пустелі здобуваємо хліб собі. 
<p>10 Шкіра наша почорніла, мов піч, від пекучої голоднечі. 
<p>11 Дружин безчестять на Сіоні, юнок – у містах юдейських. 
<p>12 Князі їхньою рукою повішені, лиця старих не пошановані.
<p>13 Юнаків забирають до жорен, і підлітки падають під в'язками дрів. 
<p>14 Старці вже не сидять біля брами, а юнаки не співають. 
<p>15 Затихла радість серця нашого; наші танці обернулися на жалобу. 
<p>16 Упав вінець з голови нашої; горе нам, що ми згрішили! 
<p>17 Тому-то знемагає серце наше; і від цього потьмяніли очі наші.
<p>18 Бо спорожніла гора Сіон, – лисиці бігають по ній. 
<p>19 Ти, Господе, існуєш вічно; престол Твій – від роду й до роду.
<p>20 Нащо зовсім нас забуваєш, залишаєш нас на тривалий час?
<p>21 Наверни нас до Тебе, Господе, і ми навернемося; обнови дні наші, як у старожитні часи. 
<p>22 Невже Ти назовсім відкинув нас і виповнився гнівом без міри? 

