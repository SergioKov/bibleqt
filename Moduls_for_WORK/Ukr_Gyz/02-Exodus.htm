
<h4>Вихід 1 Ізраїль в Єгипті 
<p>1 Ось імена синів Ізраїлевих, котрі увійшли до Єгипту з Яковом, увійшли кожний з домом своїм; 
<p>2 Рувим, Симон, Левій та Юда, 
<p>3 Іссахар, Завулон і Веніямин, 
<p>4 Дан і Нефталим, Ґад і Асир. 
<p>5 А всіх душ, які вийшли від стегон Якова, було сімдесят, а Йосип був [уже] в Єгипті. 
<p>6 І вмер Йосип, і всі брати його, і увесь родовід їхній. 
<p>7 А сини Ізраїлеві розплодилися і розмножилися, і зросли, і зміцніли надзвичайно, і виповнилася ними та земля. 
<p>8 І постав у Єгипті новий цар, котрий не знав Йосипа. 
<p>9 І сказав народові своєму: Бачите, народ синів Ізраїлевих численніший і сильніший од нас.
<p>10 Перехитрімо ж його, щоб він не розмножувався; інакше, коли станеться війна, з'єднається із супротивниками, і озброїться супроти нас, і вийде із землі [нашої]. 
<p>11 І настановили над ними наглядачів робіт, щоб виснажували його важкими роботами. І він спорудив фараонові Пітом і Рамcес, міста для запасів. 
<p>12 Та чим більше зазнавав він утисків, тим більше він розмножувався і швидше зростав, так що страхалися синів Ізраїлевих. 
<p>13 І тому єгиптяни жорстоко примушували синів Ізраїлевих до роботи. 
<p>14 І вчиняли їхнє життя гірким од важкої роботи над глиною та цеглою, і від усілякої роботи у полі, од усілякої роботи, до котрої примушували їх із жорстокістю. 
<p>15 Цар єгипетський звелів бабцям-повитухам єврейкам, із котрих ймення одній Шифра, а другій Пуа; 
<p>16 І сказав: Коли ви будете пеленати в єврейок, то стежте при пологах: якщо буде син, то умертвляйте його; а якщо донька, то нехай живе. 
<p>17 Але повитухи боялися Бога, і не чинили так, як радив їм цар єгипетський; і залишали дітей живими. 
<p>18 Цар єгипетський прикликав бабусь-повитух і сказав їм: Для чого ви вчиняєте так, що залишаєте дітей живими? 
<p>19 Баби-повитухи сказали фараонові: єврейські жінки не так, як єгипетські; вони здорові, бо перш, ніж прийде до них повитуха, вони вже народжують. 
<p>20 За це Бог чинив добро повитухам; а народ розмножувався і вельми посилювався, 
<p>21 І оскільки повитухи боялися Бога, то Він облаштував доми їхні. 
<p>22 Тоді фараон звелів усьому своєму народові, кажучи: Усякого новонародженого [у євреїв] сина кидайте в річку; а всяку доньку залишайте живою. 
<h4>Вихід 2 Народження Мойсея - рятівника 
<p>1 Один чоловік із дому Левіїнового пішов і взяв собі дружину із того ж таки роду. 
<p>2 Дружина завагітніла і породила сина, і, побачивши, що він дуже вродливий, переховувала його три місяці. 
<p>3 Та, не маючи можливости ховати його, взяла корзинку із тростини, і осмолила її асфальтом та смолою; і, поклавши в неї немовлятко, поставила в хащах тростини при березі ріки. 
<p>4 А сестра її стала оддалік і почала спостерігати, що з ним буде. 
<p>5 І вийшла дочка фараонова на річку помитися, а служниці її ходили берегом річки. Вона побачила корзину серед тростини, і послала служницю свою взяти її.
<p>6 Відкрила, і побачила немовля; і ось, дитятко плаче; і пожаліла його, і сказала: Це з єврейських дітей. 
<p>7 І сказала сестра її доньці фараоновій: Чи не піти мені і не запросити годувальницю до тебе із єврейок, щоб вона вигодувала тобі немовля? 
<p>8 Донька фараонова сказала їй: Поклич. Дівчина пішла і прикликала матір немовляти. 
<p>9 Донька фараонова сказала їй: Візьми немовля оце і вигодуй його мені; я дам тобі нагороду. Жінка взяла дитину і годувала її. 
<p>10 І виріс хлопчик, і вона привела його до фараонової доньки, і він був у неї за сина, і назвала йому ім'я: Мойсей, тому що, казала вона, я з води забрала його. 
<p>11 З плином тривалого часу, коли Мойсей виріс, сталося, що він вийшов до братів своїх, [синів Ізраїлевих], і побачив важку роботу їхню, і забачив, що єгиптянин б'є одного єврея з братів його. 
<p>12 Глянувши туди й сюди, і, бачачи, що [поблизу немає] нікого, він убив єгиптянина, і сховав його в піску. 
<p>13 І вийшов він другого дня, і ось, два євреї сваряться; і сказав він тому, що кривдив: Навіщо ти б'єш ближнього свого? 
<p>14 А той сказав: Хто настановив тебе старшиною і суддею над нами? Чи не збираєшся ти й мене убити, як убив єгиптянина? Мойсей злякався, і сказав: "Мабуть, довідалися про цю справу". 
<p>15 І почув фараон про цю справу, і хотів убити Мойсея; але Мойсей утік від лиця фараона, і зупинився в краю Мідіянськім, і сів біля криниці. 
<p>16 У священика мідіянського [було] семеро дочок. Вони прийшли набрати [води], і наповнили корита, щоб напоїти овець батька свого. 
<p>17 І прийшли пастухи, і нагнали їх. Тоді підвівся Мойсей і захистив їх, напоївши овець їхніх. 
<p>18 І прийшли вони до Реуїла, батька свого, і він сказав: Чого це ви так швидко прийшли нині?
<p>19 Вони сказали: Якийсь єгиптянин захистив нас від пастухів; і навіть начерпав нам [води], і напоїв овець. 
<p>20 Він сказав донькам своїм: Де ж він? Нащо ви його залишили? Покличте його сюди, і нехай він їсть хліб. 
<p>21 Мойсеєві сподобалося жити у цього чоловіка; і він видав за Мойсея доньку свою Ціппору. 
<p>22 Вона породила сина, і [Мойсей] назвав йому ім'я: Ґершом; тому що, говорив він, я став зайшлим у чужій землі. 
<p>23 З плином тривалого часу помер цар єгипетський. І стогнали сини Ізраїлеві од роботи і волали, і лемент через ту роботу долинув до Бога. 
<p>24 І почув Бог стогін їхній, і згадав Бог заповіта свого з Авраамом, Ісааком і Яковом. 
<p>25 І побачив Бог синів Ізраїлевих, і зглянувся Бог над ними. 
<h4>Вихід 3 Поклик Мойсея. Палаючий кущ. 
<p>1 Мойсей пас овечок Їтра, тестя свого, священика мідіянського. Якось провів він отару далеко в пустелю, і прийшов до гори Божої Хориву. 
<p>2 І з'явився перед ним Ангел Господній у полум'ї вогню із осердя тернового куща. І побачив він, що терновий кущ горить вогнем, але кущ не згорає. 
<p>3 Мойсей сказав: Піду і подивлюся на цю велику ознаку, чому цей кущ не згорає. 
<p>4 Господь побачив, що він іде дивитися, і озвався до нього Бог із осердя куща, і сказав: Мойсею! Мойсею! Він одказав: Ось я. 
<p>5 І сказав Бог: Не підходь сюди; скинь взуття твоє з ніг твоїх; бо місце, на котрому ти стоїш, є земля свята. 
<p>6 І сказав: Я – Бог батька твого, Бог Авраама, Бог Ісаака і Бог Якова. Мойсей затулив обличчя своє; тому що боявся глянути на Бога. 
<p>7 І сказав Господь: Я побачив страждання народу мого в Єгипті, і почув волання його від наглядачів його. Я знаю скорботи його. 
<p>8 І зійшов визволити його від руки єгиптян і вивести його із землі цієї на землю гарну і простору, де тече молоко і мед, на землю ханаанеїв, хеттеїв, амореїв, періззеїв, хіввеїв і євусеїв. 
<p>9 І ось, уже лемент синів Ізраїлевих долинув до Мене і Я бачу гноблення, яким пригноблюють їх єгиптяни. 
<p>10 Отож, піди: Я пошлю тебе до фараона; і виведи з Єгипту народ Мій, синів Ізраїлевих. 
<p>11 Мойсей сказав Богові: Хто я, щоб мені йти до фараона і вивести з Єгипту синів ізраїльських? 
<p>12 І сказав [Бог] : Я буду з тобою, і ось тобі ознака, що Я послав тебе: Коли ти виведеш народ із Єгипту, ви звершите служіння Богові на оцій горі. 
<p>13 І сказав Мойсей Богові: Отож, Я прийду до синів ізраїльських і скажу їм: "Бог батьків ваших послав мене до вас". А вони скажуть мені: "Яке в Нього ймення? Що сказати мені їм?" 
<p>14 Бог сказав Мойсеєві: Я є ЄГОВА (Сущий). І сказав: Отак скажи синам Ізраїлевим: Сущий послав мене до вас. 
<p>15 І сказав іще Бог Мойсеєві: Отак скажи синам Ізраїлевим: Господь, Бог батьків ваших, Бог Авраама, Бог Ісаака і Бог Якова, послав мене до вас. Ось ймення Моє навіки, і пам'ять про Мене із покоління в покоління. 
<p>16 Рушай, збери старшин Ізраїлевих і скажи їм: Господь, Бог батьків ваших, з'явився переді мною, Бог Авраама, Ісаака і Якова, і сказав: Я навідався до вас і [побачив], що коять з вами в Єгипті. 
<p>17 І сказав: Я виведу вас від гноблення єгипетського на землю ханаанеїв, хеттеїв, амореїв, періззеїв, хіввеїв і євусеїв, на землю, де тече молоко і мед. 
<p>18 І вони послухають голосу твого, і увійдеш ти і старшини Ізраїлеві до царя єгипетського, і скажете йому: Господь, Бог євреїв, покликав нас; отож, відпусти нас в пустелю, на три дні ходи, аби принести там пожертву Господові, Богові нашому. 
<p>19 Але Я знаю, що цар єгипетський не дозволить вам піти, якщо [не присилувати] його рукою міцною. 
<p>20 І простягну руку Мою, і уражу Єгипет усіма чудесами Моїми, котрі вчиню посеред нього; і після цього він відпустить вас.
<p>21 І дам народові цьому милість на очах єгиптян; і коли рушите, то підете не з порожніми руками. 
<p>22 Кожна жінка випросить у сусідки своєї і в тієї, що мешкає в домі її, речей срібних і речей золотих, і одягу; і ви одягнете ним і синів ваших, і дочок ваших, і пооббираєте єгиптян. 
<h4>Вихід 4 Мойсей одержує дар чудотворення. Заперечення його. Невіра народу. 
<p>1 І відповідав Мойсей і сказав: А якщо вони не повірять мені, і не послухають голосу мого, і скажуть: "Не з`являвся перед тобою Господь"? 
<p>2 І сказав йому Господь: Що оце в руці твоїй? Він відповів: Посох. 
<p>3 [Господь] сказав: Кинь його на землю. Він кинув його на землю, і посох перетворився на змія, і Мойсей сахнувся від нього. 
<p>4 І сказав Господь Мойсеєві: Простягни руку твою і візьми його за хвіст. Він простягнув руку свою і взяв його; і він став посохом у руці його. 
<p>5 Це для того, аби повірили, що з'явився тобі Господь Бог батьків їхніх, Бог Авраама, Бог Ісаака і Бог Якова. 
<p>6 І ще сказав йому Господь: Поклади руку твою собі в пазуху. Він поклав руку свою собі в пазуху. Витягнув її, і ось, рука його збіліла від прокази, як сніг.
<p>7 [І ще] сказав: Поклади знову руку твою до себе за пазуху.І він поклав руку собі за пазуху. І витягнув її із пазухи своєї, і ось, вона знову стала такою ж, як тіло його. 
<p>8 Якщо вони не повірять тобі, і не послухають голосу першої ознаки, то повірять голосові ознаки другої. 
<p>9 Якщо ж не повірять навіть двом ознакам і не послухають голосу твого, то візьми води з річки і вилий на суходіл, і вода, взята з річки, стане кров'ю на суходолі. 
<p>10 І сказав Мойсей Господові: О, Господе, людина я не красномовна, [і таким був] і вчора, і третього дня; і від того часу, коли Ти почав говорити із служником Твоїм: я невдатний промовець і недорікувато мовлю. 
<p>11 Господь сказав: Хто дав уста людині? Хто робить німим, чи глухим, чи зрячим або сліпим? Чи не Я, Господь? 
<p>12 Отож, рушай; і Я буду при устах твоїх, і навчу тебе, що тобі говорити. 
<p>13 [Мойсей] сказав: Господе! Я благаю, пошли іншого, кого можеш послати. 
<p>14 І розгнівався Господь на Мойсея, і Він сказав: Хіба немає в тебе Аарона – брата, левита? Я знаю, що він може говорити, і він вийде назустріч тобі, і, забачивши тебе, зрадіє в серці своєму. 
<p>15 Ти будеш йому говорити і вкладати слова в уста його; а Я буду при устах твоїх і при устах його, і буду навчати вас, що вам чинити. 
<p>16 І буде він говорити замість тебе до народу. Отож, він буде твоїми устами, а ти будеш йому замість Бога. 
<p>17 І посох оцей візьми в руку твою; ним творитимеш знамення.
<p>18 І рушив Мойсей, і повернувся до тестя свого Їтра, і сказав йому: Благаю тебе, піду я, і повернуся до братів своїх, котрі у Єгипті; і подивлюся, чи живі вони ще? І сказав Їтро Мойсеєві: Йди з миром. 
<p>19 І сказав Господь Мойсеєві у [краю] Мідіянськім: Рушай, повернися до Єгипту; бо вмерли всі, хто шукав життя твого. 
<p>20 І взяв Мойсей дружину свою і синів своїх, посадовив їх на віслюка, і попростував у край єгипетський. І посох Божий Мойсей взяв у руку свою. 
<p>21 І сказав Господь Мойсеєві: коли підеш і повернешся до Єгипту, гляди, всі чудеса, які Я доручив тобі, вчини перед фараоном. А Я ожорсточу серце його, і він не відпустить народу. 
<p>22 І скажи фараонові: Так говорить Господь: Ізраїль [є] син Мій, первісток Мій. 
<p>23 Я кажу тобі: відпусти сина Мого, щоб він звершив Мені служіння; а якщо не відпустиш його, то Я уб'ю сина твого, первістка твого. 
<p>24 По дорозі, при ночівлі, сталося, що зустрів його Господь, і хотів умертвити його. 
<p>25 Тоді Ціппора, взявши кам'яного ножа, обрізала крайню плоть сина свого, і, кинувши під ноги йому, сказала: Ти наречений крови у мене. 
<p>26 І відійшов од нього [Господь]. Тоді сказала вона: Наречений крови – через обрізання. 
<p>27 І Господь сказав Ааронові: Рушай назустріч Мойсеєві в пустелі. І він рушив, і зустрівся з ним при горі Божій, і поцілував його. 
<p>28 І переказав Мойсей Ааронові усі слова Господа, котрий його послав, і всі ознаки, котрі Він заповідав. 
<p>29 І рушили Мойсей з Аароном, і зібрали вони всіх старшин синів Ізраїлевих. 
<p>30 І переказав Аарон усі слова, котрі говорив Господь Мойсеєві, і вчинив [Мойсей] ознаки перед очима народу. 
<p>31 І повірив народ. І, прочувши, що Господь відвідав синів Ізраїлевих і побачив страждання їхні, нахилили вони голови свої, і стали вони на коліна і вклонилися. 
<h4>Вихід 5 Суперечка з фараоном. 
<p>1 Потому Мойсей та Аарон прийшли до фараона і сказали: Так говорить Господь, Бог Ізраїлів: Відпусти народ Мій, щоб він звершив Мені свято в пустелі. 
<p>2 Але фараон відповів: Хто такий Господь, щоб я послухав голосу його [і] відпустив Ізраїля? Я не знаю Господа, і Ізраїля не відпущу. 
<p>3 Вони сказали: Бог євреїв прикликав нас, ми благаємо тебе відпусти нас у пустелю на три дні шляху, принести пожертву Господові, Богові нашому, щоб він не уразив нас болячками або мечем. 
<p>4 І сказав їм цар єгипетський: Для чого ви, Мойсей та Аарон, відволікаєте народ від роботи його? Ідіть на свою роботу. 
<p>5 І сказав фараон: Ось, народ на землі цій численний; і ви відволікаєте його від робіт його. 
<p>6 І того ж дня фараон звелів наглядачам над народом і наглядачам над ними, кажучи: 
<p>7 Не давайте вже народові соломи для виготовлення цегли, як учора і третього дня. Нехай вони самі ходять і збирають собі солому. 
<p>8 А цегли нехай виготовляють стільки ж, як учора і третього дня, і не зменшуйте; вони ліниві, тому кричать: "Ходімо, принесемо пожертву Богові нашому". 
<p>9 Дайте їм більше роботи, щоб вони працювали, і не займалися марними розмовами. 
<p>10 І вийшли наглядачі його, і сказали народові: Так говорить фараон: Не даю вам соломи. 
<p>11 Самі йдіть, беріть собі солому, де знайдете. А від роботи вашої нічого не зменшується. 
<p>12 І кинувся народ по всій землі єгипетській, збирати жниво, замість соломи. 
<p>13 А наглядачі присилували, кажучи: Виконуйте роботу свою кожного дня, як і тоді, коли була у [вас] солома. 
<p>14 А наглядачів із синів Ізраїлевих, котрих настановили над ними служники фараонові, били, кажучи: Чому ви учора і сьогодні не виготовляєте належного числа цеглин, як було до сих пір? 
<p>15 І прийшли наглядачі синів Ізраїлевих, і поскаржилися фараонові, кажучи: Для чого ти чиниш так із служниками твоїми? 
<p>16 Соломи не дають твоїм рабам, а цеглу, кажуть нам, виготовляйте. І ось, рабів твоїх б'ють; це гріх твого власного народу. 
<p>17 Але він сказав: Ліниві ви, ледачі; тому й кажете: "Ходімо, принесемо пожертву Господові". 
<p>18 Повертайтеся і працюйте. Соломи не дадуть вам; а належну кількість цегли виготовляйте. 
<p>19 І побачили наглядачі синів Ізраїлевих біду свою в словах: "Не зменшуй кількости цеглин, як [належить] кожного дня". 
<p>20 І коли вони вийшли од фараона, то зустрілися з Мойсеєм і Аароном, які стояли, наджидаючи їх. 
<p>21 І сказали їм: Нехай бачить і судить вас Господь за те, що ви зробили нас ненависними в очах фараона і служників його, і дали їм меча в руки, щоб убити нас. 
<p>22 І звернувся Мойсей до Господа, і сказав: Господе! Для чого Ти піддав народ сей такому випробуванню, для чого послав мене? 
<p>23 Тому що з того часу, як я прийшов до фараона і почав говорити йменням Твоїм, він почав знущатися з народу цього; а визволити Твого народу Ти не визволив. 
<h4>Вихід 6 Відповідь Господа на перше прохання Мойсея 
<p>1 І сказав Господь Мойсеєві: Тепер ти побачиш, що Я вчиню фараонові; під дією руки міцної він відпустить їх, під дією руки міцної навіть вижене їх із землі своєї. 
<p>2 І говорив Бог Мойсеєві, і сказав йому: Я – Господь, 
<p>3 З'являвся Я Авраамові, Ісаакові і Якові з [йменням] : "Бог всемогутній; та з іменням Моїм : Господь " не відкрився їм. 
<p>4 І Я уклав заповіта Мого з ними, щоб дати їм землю Ханаанську, землю мандрування їхнього, в котрій вони були чужинцями. 
<p>5 І Я почув волання синів Ізраїлевих про те, що єгиптяни тримають їх у рабстві, і згадав заповіта Мого. 
<p>6 Тож скажи синам Ізраїлевим: Я Господь, і виведу вас із ярма єгиптян, і визволю вас із рабства їхнього, і врятую вас рукою простертою і судами великими. 
<p>7 І візьму вас собі за народ і буду вам Богом, і ви побачите, що Я – Господь, Бог ваш, котрий вивів вас з-під ярма єгипетського. 
<p>8 І введу вас на ту землю, яку Я, піднісши руку Мою, [присягався] віддати Авраамові, Ісаакові і Якові, і дам вам її у спадок, Я Господь . 
<p>9 Мойсей переказав ці слова синам Ізраїлевим, але вони не послухали Мойсея через легкодухість в душі і каторжну роботу. 
<p>10 І сказав Господь Мойсеєві, кажучи: 
<p>11 Увійди, скажи фараонові, цареві єгипетському, щоб він відпустив синів Ізраїлевих із краю свого. 
<p>12 І сказав Мойсей перед Господом, кажучи: Ось, сини Ізраїлеві не слухають мене; яким чином послухає мене фараон? А я ж невдатний промовець. 
<p>13 І говорив Господь Мойсеєві і Ааронові, і давав їм настанови для синів Ізраїлевих і для фараона, щоб вивести синів Ізраїлевих із краю єгипетського. 
<p>14 Ось старшини поколінь їхніх: сини Рувима, первістка Ізраїля: Ханох, Паллу, Хецрон і Кармі: це родини Рувимові. 
<p>15 Сини Симеона: Ємуїл, Ямин, Огад, Яхін, Цохар і Саул, син ханаанки: це родина Симеона. 
<p>16 Ось імена синів Левія за поколіннями їхніми: Ґершон, Кегат, Мерарі. А літ життя Левія було сто тридцять сім. 
<p>17 Сини Ґершона: Лівні і Шім'ї з родинами їхніми. 
<p>18 Сини Кегатові: Амрам, Їцгар, і Хеврон, і Уззіїл. А літ життя Кегатового було сто тридцять три роки. 
<p>19 Сини Мерарі: Махлі і Муші. Це родини Левія за поколіннями їхніми. 
<p>20 Амрам узяв Йохевед, тітку свою, собі за дружину, і вона породила йому Аарона і Мойсея. А літ життя Амрамового було сто тридцять сім. 
<p>21 Сини Їцгарові: Корах і Нефеґ, і Зіхрі. 
<p>22 Сини Уззіїлові: Мішаїл, і Елцафан і Сітрі. 
<p>23 Аарон узяв собі за дружину Елішеву, доньку Аммінадава, сестру Нахшона, і вона породила йому Надава і Авігу, Елеазара й Ітамара. 
<p>24 Сини Корахові: Ассир, Елкана, і Аваасаф: це родини Корахові. 
<p>25 Елеазар, син Аарона, узяв собі за дружину [одну] із дочок Путіїлових, і вона породила йому Пінхаса; Ось старшини (голови) поколінь левитових за родинами їхніми: 
<p>26 Аарон та Мойсей, – це ті, котрим сказав Господь: Виведіть синів Ізраїлевих із землі єгипетської за ополченнями їхніми. 
<p>27 А вони говорили фараонові, цареві єгипетському, щоб вивести синів Ізраїлевих із Єгипту; це – Мойсей та Аарон. 
<p>28 Отож, під ту пору, коли Господь говорив Мойсеєві на землі єгипетській, то 
<p>29 Господь сказав Мойсеєві, кажучи: Я Господь! Скажи фараонові, цареві єгипетському, все, що я говорю тобі. 
<p>30 А Мойсей сказав перед Господом: Ось, я невдатний промовець; як же послухає мене фараон? 
<h4>Вихід 7 
<p>1 Але Господь сказав Мойсеєві: Зачекай, Я поставив тебе богом фараонові, а Аарон, брат твій, буде твоїм пророком. 
<p>2 Ти будеш говорити все, що Я звелю тобі; а Аарон, брат твій, буде говорити фараонові, щоб він відпустив синів Ізраїля із своєї землі. 
<p>3 Проте Я ожорсточу серце фараонове, і явлю багато див Моїх і чудес Моїх на землі єгипетській. 
<p>4 Фараон не послухає вас, і я покладу руку Мою на Єгипет. І виведу військо Моє, народ Мій, синів Ізраїля, із землі єгипетської – судами великими. 
<p>5 Тоді спізнають єгиптяни, що Я – Господь, коли простягну руку Мою на Єгипет і виведу синів Ізраїля із середовища їхнього. 
<p>6 І вчинили Мойсей та Аарон, як звелів їм Господь, отак вони і вчинили. 
<p>7 Мойсеєві [було] вісімдесят, а Аарон мав вісімдесят три роки, коли почали вони говорити фараонові. 
<p>8 І сказав Господь Мойсеєві і Ааронові, кажучи: 
<p>9 Якщо фараон скаже вам: "Учиніть чудо", то ти скажи Ааронові: "Візьми посоха свого і кинь перед фараоном. Він стане гадюкою".
<p>10 Мойсей та Аарон прийшли до фараона, і вчинили так, як звелів Господь. І кинув Аарон посоха свого перед фараоном і перед служниками його, і він перетворився на змія. 
<p>11 І прикликав фараон мудраків та чаклунів, і ці чаклуни єгипетські вчинили так само своїм чаклунством. 
<p>12 Кожний з них кинув свого посоха, і вони стали зміями; але посох Ааронів проковтнув їхні посохи. 
<p>13 І ожорсточилося серце фараонове, і він не послухав їх, як і попередив Господь. 
<p>14 І сказав Господь Мойсеєві: Уперте серце фараонове, він не хоче відпустити народ. 
<p>15 Навідайся до фараона завтра: Ось, він вийде до води, а ти станеш на шляху його, при березі річки, і посох, котрий перетворювався на змія, візьми в руку твою. 
<p>16 І скажи йому: Господь, Бог євреїв, послав мене сказати тобі: Відпусти народ Мій, щоб він звершив Мені служіння в пустелі; та ось, ти й досі не підкорився. 
<p>17 Так говорить Господь: Із цього спізнаєш, що Я Господь: Оцим посохом, котрий в руці моїй, я вдарю по воді, що в ріці; і вона перетвориться на кров. 
<p>18 І риба в річці загине, і ріка засмердиться, і єгиптяни не зможуть пити воду з ріки. 
<p>19 І сказав Господь Мойсеєві: Cкажи Ааронові: Візьми посоха твого, і простягни руку твою на води єгиптян; на річки їхні, на потоки їхні, на озера їхні і на всіляке вмістилище води їхньої; і перетворяться на кров, і буде кров по всій землі єгипетській, і в дерев'яній і в кам'яній посудинах. 
<p>20 І вчинили Мойсей та Аарон, як звелів Господь. І підніс [Аарон] посоха свого, і вдарив по воді річковій перед очима фараоновими, і перед очима служників його, і вся вода в річці перетворилася на кров. 
<p>21 І риба в річці вимерла, і річка засмерділася, і єгиптяни не могли пити воду з річки, і була кров по всій землі єгипетській. 
<p>22 І чаклуни єгипетські своїми чарами вчинили те саме. І ожорсточилося серце фараона, і не послухав їх (Мойсея та Аарона), як і попереджав Господь. 
<p>23 І обернувся фараон, та й пішов у дім свій; і серце його лишилося незворушним. 
<p>24 І почали копати всі єгиптяни біля річки, [щоб знайти] воду для спожитку, тому що не могли пити води з річки. 
<p>25 І проминуло сім днів потому, як Господь уразив річку. 
<h4>Вихід 8 Четверте звернення до фараона. Третє чудо. 
<p>1 І сказав Господь Мойсеєві: зайди до фараона і скажи йому: Так говорить Господь: Відпусти народ Мій, щоб він міг служити Мені. 
<p>2 Якщо ж ти не погодишся відпустити, то ось, Я уражу увесь край твій жабами. 
<p>3 І закишить ріка жабами, і вони вийдуть, і зайдуть у дім твій, і в опочивальню твою, і на постіль твою, і в доми служників твоїх, і народу твого, і в печі твої, і в квасину твою. 
<p>4 І на тебе, і на народ твій, і на всіх служників твоїх заповзуть жаби. 
<p>5 І сказав Господь Мойсеєві: Скажи Ааронові: Простягни руку твою із посохом твоїм на ріки, на потоки і на озера; і виведи жабів на землю єгипетську. 
<p>6 Аарон простягнув руку свою на води єгипетські; і вийшли жаби, і покрили землю єгипетську. 
<p>7 Те саме вчинили й чаклуни своїми чарами, і вивели жабів на землю єгипетську. 
<p>8 І покликав фараон Мойсея і Аарона і сказав: Помоліться Господові, щоб Він спровадив жабів од мене і від народу мого, і я відпущу народ [Ізраїльський] принести пожертву Господові.
<p>9 Мойсей сказав фараонові: Слава наді мною, вибери сам, коли помолитися за тебе, за служників твоїх і за народ твій, щоб жаби пощезли в тебе у домах твоїх, і залишилися тільки в річці. 
<p>10 Він сказав: Завтра. Мойсей відповів: [Буде] за словом твоїм, щоб ти спізнав, що немає нікого, як Господь Бог наш. 
<p>11 І щезнуть жаби від тебе, від домів твоїх, і від служників твоїх, і від твого народу; тільки в річці вони залишаться. 
<p>12 Мойсей та Аарон вийшли від фараона; і Мойсей поскаржився Богові про жабів, котрих він навів на фараона. 
<p>13 І вчинив Господь за словом Мойсея, жаби вимерли в домах, на подвір'ях і в полях. 
<p>14 І збирали їх купами, навіть земля засмерділася. 
<p>15 І побачив фараон, що вчинилося полегшення, і ожорсточив своє серце, і не послухав їх, як і попереджав Господь. 
<p>16 І сказав Господь Мойсеєві: Скажи Ааронові: Простягни твого посоха і вдар порох на землі, і стане [порох] мошкою по всій землі єгипетській. 
<p>17 Отак вони й учинили: Аарон простягнув руку свою з посохом своїм, і вдарив порох на землі, і з'явилася мошка на людях і тваринах. Увесь порох земний став мошкою по всій землі єгипетській. 
<p>18 Намагалися також і чаклуни чарами своїми утворити мошок, але не змогли. І була мошка на людях і на тваринах. 
<p>19 І сказали чаклуни фараонові: Це – палець Божий. Але серце фараонове ожорсточилося, і він не послухав їх, як і попередив Господь. 
<p>20 І сказав Господь Мойсеєві: Завтра підведися вранці і з'явись перед очі фараона. Він вийде до води, і ти скажи йому: Так говорить Господь: Відпусти народ Мій, щоб він звершив Мені служіння. 
<p>21 А якщо не відпустиш народу Мого, то ось, Я пошлю на тебе і на служників твоїх, і на народ твій і в доми твої рої мух, і виповняться доми єгиптян мухами і сама земля, на якій вони [живуть]. 
<p>22 І відокремлю того дня землю Ґошен, на котрій перебуває народ Мій, і там не буде мух; аби ти знав, що Я Господь серед землі. 
<p>23 І вчиню розподіл поміж народом Моїм і між народом твоїм. Завтра буде ця ознака. 
<p>24 Так і вчинив Господь: налетіло багато мух у дім фараона, і в доми служників його, і на всю землю єгипетську; гинула земля від мух. 
<p>25 І прикликав фараон Мойсея та Аарона і сказав: Йдіть, принесіть пожертву Богові вашому на цій землі. 
<p>26 Але Мойсей сказав: Не можна цього робити; бо мерзенне для єгиптян жертвоприношення наше Господові, Богові нашому; якщо ми неприємну для єгиптян пожертву почнемо приносити на очах у них, то чи не поб'ють вони нас камінням? 
<p>27 Ми підемо в пустелю, на три дні шляху, і принесемо пожертву Господові, Богові нашому, як Він скаже нам. 
<p>28 І сказав фараон: Я відпущу вас принести пожертву Господові, Богові вашому в пустелі, лише не відходьте далеко. Помоліться за мене. 
<p>29 Мойсей сказав: Ось, я виходжу від тебе, і помолюся Господові, і щезнуть мухи від фараона, і від служників його, і від народу його завтра. Тільки фараон нехай перестане обманювати, не відпускаючи народу принести пожертву Господові. 
<p>30 І вийшов Мойсей від фараона, і помолився Господові. 
<p>31 І вчинив Господь за словом Мойсея; і віддалив мух від фараона, і від служників його і від народу його; не лишилося жодної. 
<p>32 Але фараон ожорсточив серце своє також і цього разу, і не відпустив народу. 
<h4>Вихід 9 Сутичка з фараоном; шосте звернення до нього; Восьме чудо. 
<p>1 І сказав Господь Мойсеєві: Піди до фараона і скажи йому: Так говорить Господь, Бог євреїв: Відпусти народ Мій, щоб він звершив Мені служіння. 
<p>2 Бо коли ти не захочеш відпустити і ще будеш притримувати його, 
<p>3 То ось, рука Господня буде на худобі твоїй, котра в полі, на конях і на віслюках, на верблюдах, на волах і вівцях; буде моровиця вельми важка. 
<p>4 І вчинить розподіл Господь поміж худобою ізраїльською і худобою єгипетською, і з усієї худоби синів Ізраїлевих не загине ніщо. 
<p>5 І визначив Господь час, сказавши: Завтра учинить це Господь на землі цій. 
<p>6 І вчинив це Господь другого дня, і загинула вся худоба єгипетська; з худоби ж синів Ізраїля не загинуло ніщо. 
<p>7 Фараон послав [вивідувачів], і ось, із худоби ізраїльтян не загинула жодна. Але серце фараона ожорсточилося, і він не відпустив народу. 
<p>8 І сказав Господь Мойсеєві і Ааронові: Візьміть по повній пригорщі попелу з печі, і нехай кине його Мойсей у небо на очах фараона. 
<p>9 І здійметься курява по всій землі єгипетській, і буде на людях і на худобі запалення з болячками по всій землі єгипетській. 
<p>10 Вони взяли попелу з печі, і з'явилися перед очима фараона. Мойсей кинув попіл у небо, і з'явилося запалення з болячками на людях і на худобі. 
<p>11 І не могли чаклуни устояти перед Мойсеєм, з причини запалення; тому що запалення було й на чаклунах і на всіх єгиптянах. 
<p>12 Але Господь ожорсточив серце фараона, і він не послухав їх (Мойсея і Аарона), як говорив Господь Мойсеєві. 
<p>13 І сказав Господь Мойсеєві: Завтра підведися вранці, і з'явися перед очима фараона, і скажи йому: Так говорить Господь, Бог євреїв: Відпусти народ Мій, щоб він звершив Мені служіння. 
<p>14 Бо цього разу я пошлю всі урази Мої в серце твоє, і на служників твоїх, щоб ти спізнав, що немає подібного Мені на всій землі. 
<p>15 Оскільки Я простягнув руку Мою, то міг би уразити тебе і народ твій моровицею, і ти знищений був би на землі. 
<p>16 Та для того я зберіг тебе, аби показати на тобі силу Мою, і, щоб звіщено було ймення Моє по всій землі. 
<p>17 Ти ще стоїш упоперек народові Моєму, щоб не відпускати його; 
<p>18 То ось, Я пошлю завтра, о цій самій порі, град вельми значний, подібного до котрого не було в Єгипті від дня заснування його й донині. 
<p>19 Отож, накажи зібрати череди твої і все, що у тебе у полі; на всіх людей і на худобу, котрі залишаться в полі і не зберуться в доми, впаде град, і вони помруть. 
<p>20 Ті із служників фараонових, котрих настрашили слова Господні, квапливо зібрали служників своїх і череди свої в доми. 
<p>21 А хто не навернув серця свого до слова Господнього, той залишив служників своїх і череди свої в полі. 
<p>22 І сказав Господь Мойсеєві: Простягни руку свою до неба, і впаде град на всю землю єгипетську, на людей, на худобу і на всю траву польову на землі єгипетській. 
<p>23 І підніс Мойсей посоха свого до неба; і Господь озвався громом і градом, і вогонь розливався по землі, і послав Господь град на землю єгипетську. 
<p>24 І був град і вогонь поміж градом, град був вельми значний, якого не було по всій землі єгипетській з часу заселення її. 
<p>25 І побив град по всій землі єгипетській усе, що було в полі, від людини до худобини; і всю траву польову побив град, і всі дерева в полі поламав. 
<p>26 Тільки на землі Ґошен, де жили сини Ізраїля, не було граду. 
<p>27 І послав фараон, і прикликав Мойсея й Аарона і сказав їм: На цей раз я згрішив; Господь праведний, а я і народ мій завинили. 
<p>28 Помоліться Господові, досить уже тієї могутньої громовиці і градобою; і вже відпущу вас, і не буду затримувати. 
<p>29 Мойсей сказав йому: Тільки-но я вийду за місто і піднесу руки мої до Господа, громи перестануть, і граду більше не буде, щоб ти переконався, що Господня земля. 
<p>30 Але я знаю, що ти і служники твої ще не боїтеся Господа Бога. 
<p>31 Льон і ячмінь були побиті, тому що ячмінь виколосився, а льон запліднився. 
<p>32 А пшениця і полба не побиті, тому що вони були пізніми. 
<p>33 І вийшов Мойсей від фараона з міста і підніс руки свої до Господа; і припинилися грім і град, і дощ перестав литися на землю. 
<p>34 І побачив фараон, що перестав дощ і град, і грім, і продовжував грішити, і обтяжив серце своє сам і служники його. 
<p>35 І ожорсточилося серце фараона, і він не відпустив синів Ізраїля, як і говорив Господь через Мойсея. 
<h4>Вихід 10 Восьме звертання до фараона. 
<p>1 І сказав Господь Мойсеєві: Увійди до фараона, бо Я обтяжив серце його і серце служників його, щоб явити поміж ними оці ознаки Мої. 
<p>2 І щоб ти міг сказати у вуха синові твоєму і синові сина твого, про те, що Я вчинив у Єгипті, і про ознаки Мої, котрі я показував у ньому, і щоб ви знали, що Я Господь. 
<p>3 Мойсей та Аарон прийшли до фараона і сказали йому: Так говорить Господь, Бог євреїв: Чи довго ще не вчиниш миру переді Мною? Відпусти народ Мій, щоб він звершив Мені служіння. 
<p>4 А якщо ти не відпустиш народу Мого, то ось, завтра Я наведу сарану на твій край. 
<p>5 Вона покриє обличчя землі так, що не можна буде бачити землю, і пожере у вас те, що залишилося заціліле від граду; об'їсть також усі дерева, які ростуть у вас на полі. 
<p>6 І виповнить доми твої і доми служників твоїх, і доми усіх єгиптян, чого не бачили батьки твої, ні батьки батьків твоїх від дня, коли жити почали на землі аж донині. [Мойсей] обернувся і вийшов од фараона. 
<p>7 Тоді служники фараонові сказали йому: Чи довго він буде мучити нас? Відпусти цих людей, нехай вони звершать служіння Господові, Богові своєму; невже ти не бачиш, що Єгипет гине? 
<p>8 І повернули Мойсея та Аарона до фараона, і [фараон] сказав їм: Рушайте, звершіть служіння Господові, Богові вашому, але хто ж та хто піде? 
<p>9 І сказав Мойсей: Підемо з малолітніми і літніми нашими, із синами нашими і доньками нашими, і з вівцями нашими, із волами нашими рушимо, бо у нас свято Господові. 
<p>10 [Фараон] сказав їм: Нехай буде так, Господь з вами! Я готовий відпустити вас: але нащо з дітьми? Бачите, у вас лихі заміри. 
<p>11 Ні, підете [одні] чоловіки, і звершите служіння Господові, як ви того просили. І вигнали їх від фараона. 
<p>12 Тоді Господь сказав Мойсеєві: Простягни руку твою на землю єгипетську; і нехай нападе сарана на землю єгипетську і поїсть всю траву земну, [і] все, що заціліло від граду. 
<p>13 І простер Мойсей посоха свого на землю єгипетську; і Господь навів на цю землю східний вітер, який [тривав] увесь той день і всю ніч. Наступного ранку східний вітер приніс сарану. 
<p>14 І напала сарана на всю землю єгипетську, і лягла по всій країні єгипетській у великій кількості; передніше не було такої сарани, і після цього не буде такої. 
<p>15 Вона покрила поверхню всієї землі, так, що землі не було видно, і пожерла всю траву земну і всі плоди деревні, які заціліли від граду, і не лишилося на землі жодної зелені ні на деревах, ні на траві польовій на всій землі єгипетській. 
<p>16 Фараон квапливо прикликав Мойсея і Аарона і сказав: Згрішив я перед Господом, Богом вашим, і перед вами. 
<p>17 Я благаю вас тепер простіть гріх мій ще раз, і помоліться Господові Богові вашому, щоб Він одвернув від мене цю смерть. 
<p>18 [Мойсей] вийшов од фараона, і помолився Господові. 
<p>19 І напустив Господь з протилежної сторони західний, і вельми дужий вітер, і він поніс сарану і скинув її в Червоне море; не лишилося жодної сарани на всій землі єгипетській. 
<p>20 Однак Господь ожорсточив серце фараона, і він не відпустив синів Ізраїля. 
<p>21 І сказав Господь Мойсеєві: Простягни руку твою до неба, і буде темінь на землі єгипетській, відчутна на дотик пітьма. 
<p>22 Мойсей простягнув руку свою до неба, і була густа пітьма по всій землі єгипетській три дні.
<p>23 Не бачили один одного, і ніхто не підводився з місця свого три дні; а в усіх синів Ізраїля було світло в житлах їхніх. 
<p>24 Фараон прикликав Мойсея і сказав: Рушайте, звершіть служіння Господові, нехай тільки залишиться дрібна і велика худоба ваша, а діти ваші нехай ідуть з вами. 
<p>25 Та Мойсей сказав: Ти маєш віддати нам, у руки наші приношення і всеспалення, аби принести Господові, Богові нашому. 
<p>26 Нехай підуть і череди наші з нами, не залишиться ані копита; бо з них ми візьмемо на пожертву Господові, Богові нашому; але доки не прийдемо туди, ми не знаємо, що принести для пожертви Господові. 
<p>27 І ожорсточив Господь серце фараона, і він не захотів відпустити їх. 
<p>28 І сказав йому фараон: Йди від мене; бережися, не з'являйся більше перед очі мої; у той день, коли ти побачиш обличчя моє, помреш. 
<p>29 І сказав Мойсей: Як сказав ти, так і буде; Я не побачу більше обличчя твого. 
<h4>Вихід 11 Провіщення загибелі первістків. 
<p>1 І сказав Господь Мойсеєві: Іще одну кару Я наведу на фараона і на єгиптян; після цього він відпустить вас звідси. Коли ж він буде відпускати, то квапливо буде гнати вас звідсіля. 
<p>2 Підкажи народові, щоб кожний у ближнього свого (сусіди) і кожна жінка у ближньої своєї попросила у борг прикраси срібні і золоті. 
<p>3 І дав Господь милість народові [Своєму] на очах єгиптян; та й Мойсей був вельми великий на землі єгипетській, в очах служників фараонових і в очах народу. 
<p>4 І сказав Мойсей: Так говорить Господь: Опівночі Я пройду посеред Єгипту. 
<p>5 І помре всілякий первісток на землі єгипетській: від первістка фараона, котрий сидить на престолі своєму, до первістка рабині, котра при жорнах, і все первісне від худоби. 
<p>6 І буде зойк великий по всій землі єгипетській, котрого не було, і якого вже не буде ніколи. 
<p>7 А в усіх синів Ізраїля ні на чоловіка, ні на скотину не поворухне пес язиком своїм, щоб ви знали, як відрізняє Господь єгиптян та ізраїльтян. 
<p>8 І прийдуть усі служники твої до мене, і поклоняться мені, кажучи: "Вийди ти і увесь народ, котрого ти очолюєш". Після цього вийду і я. І вийшов [Мойсей] від фараона, виповнений гнівом. 
<p>9 І сказав Господь Мойсеєві: Не послухав вас фараон, щоб помножилися чудеса Мої на землі єгипетській. 
<p>10 Мойсей та Аарон здійснили всі ці чудеса перед фараоном: але Господь ожорсточив серце фараона, і він не відпустив синів Ізраїля із землі своєї. 
<h4>Вихід 12 Пасха. 
<p>1 І сказав Господь Мойсеєві та Ааронові на землі єгипетській, кажучи: 
<p>2 Місяць цей [нехай буде] у вас початком місяців; першим [нехай буде] він у вас поміж місяцями року. 
<p>3 Скажіть усій громаді ізраїльтян: На десятий [день] цього місяця хай візьмуть собі кожний одне ягня по родинах; по ягняти на родину. 
<p>4 А якщо родина така мала, що не [з'їсть] ягняти, то нехай візьме із сусідом своїм, найближчим до житла свого, за числом душ; у тій мірі, скільки кожний з'їсть, учинить розподіл ягняти. 
<p>5 Ягня має бути у вас без вади, чоловічої статі, однорічне; візьміть його від овечок або ж від кіз. 
<p>6 І нехай воно зберігається у вас до чотирнадцятого дня цього місяця; тоді нехай заколе його вся громада ізраїльська увечері. 
<p>7 І нехай візьмуть од крови його і помастять на обидвох одвірках і на поперечині дверей у житлах, де будуть їсти його. 
<p>8 Нехай з'їдять м'ясо його цієї ж ночі, спечене на вогні, з прісним хлібом і з гіркими [травами] нехай з'їдять його. 
<p>9 Не їжте від нього недопеченого, або звареного у воді, але їжте спечене на вогні, голову з ногами і нутрощами. 
<p>10 Не лишайте від нього до ранку; а те, що залишиться від нього до ранку, спаліть на вогні. 
<p>11 А їжте його так: нехай будуть стегна ваші підперезані, взуття ваше на ногах ваших і посохи ваші в руках ваших, і їжте його квапливо; це – Пасха Господня. 
<p>12 А Я цієї ночі пройду по землі єгипетській, і уражу всякого первістка на землі єгипетській від людини до скотини, і над усіма богами єгипетськими звершу суд, Я Господь. 
<p>13 І буде у вас кров ознакою на оселях, де ви замешкали, і побачу кров, і пройду мимо вас, і не буде між вами моровиці згубної, коли буду уражати землю єгипетську. 
<p>14 І хай буде вам цей день у пам'ятку, і святкуйте його як свято Господові, у [всіх] поколіннях ваших, [як] настанову вічну святкуйте його. 
<p>15 Сім днів їжте прісний хліб, від найпершого дня знищіть квасне в оселях ваших; бо хто буде їсти квасне з першого дня до сьомого дня, душа та буде знищена із середовища Ізраїля.
<p>16 І першого дня нехай буде у вас святе зібрання, і в сьомий день святе зібрання: жодної роботи не мусите робити у ті дні; лише їсти кожному, одне те можна чинити вам. 
<p>17 Дотримуйтеся опрісноків, бо в цей день Я вивів громади ваші із землі єгипетської; і дотримуйтеся дня цього в родах ваших, як настанови вічної. 
<p>18 Із чотирнадцятого дня першого місяця, з вечора їжте прісний хліб, до вечора двадцять першого дня того ж місяця. 
<p>19 Сім днів не повинно бути закваски в оселях ваших; бо хто буде їсти квасне, душа та знищена буде з громади ізраїльтян, – чи то захожий, а чи місцевий мешканець землі тієї. 
<p>20 Нічого квасного не їжте; на всякому місці вашого перебування їжте прісний хліб. 
<p>21 І скликав Мойсей усіх старшин Ізраїля, і сказав їм: Виберіть і візьміть собі ягнят за родинами вашими і заколіть пасху. 
<p>22 І візьміть пучок ісопу, і вмочіть у кров, котра в посудині, і намастіть поперечину і обидва одвірки дверей кров'ю, котра в посудині, а ви ніхто не виходьте за двері оселі своєї до ранку. 
<p>23 І піде Господь уражати єгиптян, і побачить кров на поперечині і на обидвох одвірках, і пройде Господь мимо дверей, і не допустить згубникові зайти в оселі ваші для ураження, 
<p>24 Зберігайте це, як закон для себе і для синів своїх навіки. 
<p>25 І коли прийдете на землю, котру Господь дасть вам, як Він говорив, дотримуйтеся цього служіння. 
<p>26 І коли скажуть вам діти ваші: "Що це за служіння?" 
<p>27 Скажете: "Це – пасхальна пожертва Господові, який пройшов мимо осель синів Ізраїля у Єгипті, коли уражав єгиптян, і оселі наші порятував. І став народ на коліна і поклонився. 
<p>28 І пішли сини Ізраїля, і вчинили, як звелів Господь Мойсеєві та Ааронові, отак і вчинили. 
<p>29 Опівночі Господь уразив усіх первістків на землі єгипетській, від первістка фараонового, який сидів на престолі своєму, до пер вістка в'язня, що перебував у в'язниці, і все первісне із худоби.
<p>30 І підвівся фараон уночі сам і всі служники його, і увесь Єгипет, і зчинився великий лемент на землі єгипетській, тому що не було оселі, де не було б небіжчика. 
<p>31 І прикликав [фараон] Мойсея та Аарона вночі, і сказав: Збирайтеся, вийдіть з-посеред середовища народу мого, як ви, так і сини Ізраїля, і підіть, звершіть служіння Господові, як говорили ви. 
<p>32 І дрібну і велику худобу вашу візьміть, як ви говорили, і підіть, і благословіть мене. 
<p>33 І квапили єгиптяни народ, щоб скорше виселити його із землі тієї, бо говорили вони: Ми всі помремо. 
<p>34 І поніс народ тісто своє передніше, аніж воно скисло; квасина їхня, зав'язана в одежах їхніх, була на плечах їхніх. 
<p>35 І вчинили сини Ізраїля за словом Мойсея, і брали в борг у єгиптян речі срібні і речі золоті, і одяг. 
<p>36 А Господь дарував милість народові [Своєму] на очах єгиптян; і вони давали йому, і обібрав він єгиптян. 
<p>37 І рушили сини Ізраїля із Рамсесу до Суккот – близько шістсот тисяч піших чоловіків, окрім дітей. 
<p>38 І багато мішаного народу вийшло з ними, і дрібна й велика худоба, череда вельми велика. 
<p>39 І спекли вони з тіста, котре винесли із Єгипту, прісні коржі, бо воно ще не скисло, тому що їх вигнали з Єгипту і не могли зволікати, і навіть харчів не приготували з собою на дорогу. 
<p>40 А прожили сини Ізраїля в Єгипті чотириста тридцять літ. 
<p>41 І по чотириста тридцятьох роках, цього самого дня вийшло все ополчення Господнє із землі єгипетської вночі. 
<p>42 Це - ніч дбання Господові за виведення їх із землі єгипетської; оця якраз ніч - дбання Господові у всіх синів Ізраїля в поколіннях їхніх. 
<p>43 І сказав Господь Мойсеєві і Ааронові: Ось настанова про Пасху: жодний чужинець не повинен їсти її. 
<p>44 А всякий раб, куплений за срібло, коли обріжеш його, може їсти її. 
<p>45 Поселенці і найманець не повинні їсти її. 
<p>46 В одній оселі треба їсти її, не виносьте м'яса геть з оселі, і кісток її не трощіть. 
<p>47 Вся громада Ізраїля повинна звершувати її. 
<p>48 А якщо оселиться в тебе захожий чужинець, і захоче звершити Пасху Господню, то обріж у нього всіх чоловічої статі, і тоді нехай він почне звершувати її, і буде як місцевий мешканець землі, а жодний необрізаний не повинен їсти її. 
<p>49 Один закон нехай буде і для місцевого мешканця і для зайшлого, що оселився між вами. 
<p>50 І вчинили все сини Ізраїля, як звелів Господь Мойсеєві та Ааронові, так і вчинили. 
<p>51 Того ж самого дня Господь вивів синів Ізраїля із землі єгипетської за ополченнями їхніми. 
<h4>Вихід 13 Освячення первістків. Повеління про прісний хліб. 
<p>1 І сказав Господь Мойсеєві, кажучи: 
<p>2 Освяти Мені кожного первістка, що розкриває утробу серед синів Ізраїля, серед людей і серед худоби, – для Мене воно! 
<p>3 І сказав Мойсей народові: Пам'ятайте цей день, коли вийшли ви з Єгипту, із дому рабства: бо рукою міцною вивів вас Господь звідти; і не їжте квасного. 
<p>4 Сьогодні виходьте ви, в місяці Авіві. 
<p>5 І коли введе тебе Господь на землю ханаанеїв, і хеттеїв, і амореїв, і хіввеїв, і євусеїв, про яку присягався Він батькам твоїм, що дасть тобі землю, де тече молоко і мед; то звершуй оце служіння в цьому місяці. 
<p>6 Сім днів їж прісний хліб, а на сьомий день – Свято Господові. 
<p>7 Прісний хліб треба їсти сім днів, і не мусить бути в тебе квасний хліб, і не мусить бути у тебе квасного у всьому краї твоєму.
<p>8 І оголоси того дня синові твоєму, кажучи: Це заради того, що Господь учинив зі мною, коли я вийшов з Єгипту. 
<p>9 І нехай буде тобі оце пам'ятною ознакою на руці твоїй і пам'ятником перед очима твоїми, щоб Закон Господній був в устах твоїх; бо рукою міцною вивів тебе Господь з Єгипту. 
<p>10 Виконуй же настанови ці у призначений час, із року в рік. 
<p>11 І коли введе тебе Господь на землю Ханаанську, як Він присягався тобі і батькам твоїм, і дасть її тобі; 
<p>12 Відділяй Господові кожного первістка, що розкриває утробу, і все первісне із худоби, яка в тебе буде, чоловічої статі, це – Господове. 
<p>13 І кожного первістка з віслюків викупляй за ягня, а як не викупиш, ти повинен зламати йому шию; а всіх первістків із людей твоїх ти повинен викупляти.
<p>14 І коли потім запитає тебе син твій, кажучи: "Що це?", то скажи йому: "Рукою міцною вивів нас Господь з Єгипту, із дому рабства. 
<p>15 Тому, коли фараон чинив спротив і не одпустив нас, Господь умертвив усіх первістків на землі єгипетській, від первістка людського до первістка з худоби: через те я приношу на пожертву Господові все, що розкриває утробу чоловічої статі, а всілякого первістка [із] синів моїх викупляю.
<p>16 І нехай буде це ознакою на руці твоїй і замість пов'язки над очима твоїми, бо рукою міцною Господь вивів нас із Єгипту". 
<p>17 Коли ж фараон відпустив народ, Бог не повів [його] шляхом через землю Филистимську, тому що вона близько; бо сказав Бог: Щоб не пожалкував народ, забачивши війну, і не повернувся в Єгипет. 
<p>18 І обвів Бог народ шляхом пустельним до Червоного моря. І вийшли сини Ізраїля озброєні із землі єгипетської. 
<p>19 І взяв Мойсей з собою кості Йосипа; бо [Йосип] присягою взяв клятву синів Ізраїля, сказавши: "Відвідає вас Бог, і ви з собою винесіть кості мої звідси". 
<p>20 І рушили [сини Ізраїля] із Суккоту, і отаборилися в Етамі, на межі пустелі. 
<p>21 А Господь йшов перед ними удень в стовпі хмаровому, щоб проводжати їх у дорозі, а вночі в стовпі вогняному, щоб світити їм, аби могли йти удень та вночі. 
<p>22 І не зникав стовп хмаровий удень і стовп вогняний уночі перед народом. 
<h4>Вихід 14 Загибель єгиптян в Червоному морі. Мандрування в пустелі. 
<p>1 І сказав Господь Мойсеєві, кажучи: 
<p>2 Скажи синам Ізраїля, щоб вони завернули й отаборилися перед Пі-Гахіротом, між Мігдолом і поміж морем, перед Баал-Цефоном; навпроти нього отаборилися біля моря. 
<p>3 І скаже фараон про синів Ізраїля: Вони заблукали на землі оцій, замкнула їх пустеля. 
<p>4 А Я ожорсточу серце фараона і він буде гнатися за вами, і покажу славу Мою на фараоні і на всьому війську його; і спізнають єгиптяни, що Я – Господь. І вчинили так. 
<p>5 І сповіщено було царю єгипетському, що народ утік, і виповнилося серце фараона і служників його супроти народу цього, і вони сказали: Що це ми учинили? Нащо відпускали ізраїльтян, щоб вони вийшли з підданства нашого? 
<p>6 [Фараон] повелів запрягти колісницю свою, і народ свій узяв із собою. 
<p>7 І взяв шістсот колісниць відбірних і всі колісниці єгипетські, і старшин над усіма ними. 
<p>8 І ожорсточив Господь серце фараона, царя єгипетського, він погнався за синами Ізраїля; а сини Ізраїля йшли під рукою високою. 
<p>9 І погналися за ними єгиптяни, і всі коні з колісницями фараона, і вершники, і все військо його, і наздогнали їх біля моря, де вони отаборилися, при Пі-Гахіроті перед Баал-Цефоном. 
<p>10 Фараон наблизився, і сини Ізраїля озирнулися, і ось, єгиптяни женуться за ними; і вельми настрашилися і заголосили сини Ізраїля до Бога. 
<p>11 І сказали Мойсеєві: Хіба бракує цвинтарів у Єгипті, що ти завів нас помирати в пустелю, вивівши нас із Єгипту? 
<p>12 Чи не це саме говорили ми тобі в Єгипті, сказавши: "Залиши нас, ми будемо працювати в Єгипті?" Тому що ліпше бути нам рабами в єгиптян, аніж померти в пустелі. 
<p>13 Та Мойсей сказав народові: Не лякайтеся, стійте, і побачите порятунок Господній, котрого Він сподіє вам нині; бо єгиптян, яких ви бачите нині, більше не побачите повіки. 
<p>14 Господь буде воювати за вас, а ви зберігайте спокій . 
<p>15 І сказав Господь Мойсеєві: Чого ти волаєш до Мене? Скажи синам Ізраїля, щоб вони рушали. 
<p>16 А ти піднеси посоха свого і простягни руку твою на море, і розділи його, і пройдуть сини Ізраїля серед моря суходолом. 
<p>17 А Я ожорсточу серце єгиптян, і вони рушать слідом за вами. І покажу славу Мою на фараоні і на війську його, на колісницях його і на вершниках його. 
<p>18 І спізнають єгиптяни, що Я – Господь, коли покажу славу Мою на фараоні, на колісницях його і на вершниках його. 
<p>19 І рушив Ангел Божий, що йшов перед табором ізраїльтян, і вже йшов позаду в них, рушив і стовп хмаровий від лиця їхнього і став позаду в них. 
<p>20 І ввійшов у середину поміж табором єгипетським і між табором ізраїльтян, і був хмарою і мороком [для одних] і освітлював ніч [для інших], і не поближчали між собою упродовж ночі. 
<p>21 І простягнув Мойсей руку свою на море, і гнав Господь море дужим східним вітром тієї ночі, і вчинив море суходолом; і розступилася вода. 
<p>22 І рушили сини Ізраїля через море суходолом; а вода їм стояла стіною праворуч і ліворуч. 
<p>23 Погналися єгиптяни, і ввійшли за ними в середину моря всі коні фараона, і колісниці його, і вершники його. 
<p>24 І вранішньої варти глянув Господь на табір єгиптян крізь стовп вогненний і хмаровий, і вчинив замішання в таборі єгиптян, 
<p>25 І поскидав колеса з колісниць їхніх, так що вони тягли їх заважко. І сказали єгиптяни: Утікаймо від лиця ізраїльтян, тому що Господь воює за них супроти єгиптян. 
<p>26 І сказав Господь Мойсеєві: Простягни руку твою на море, і нехай ринуть води на єгиптян, на колісниці їхні і на вершників їхніх. 
<p>27 І простягнув Мойсей руку свою на море, і під ранок вода повернулася на своє місце, а єгиптяни бігли назустріч [воді]. Так винищив Господь єгиптян серед моря. 
<p>28 І повернулася вода і покрила колісниці і вершників цього війська фараонового, які ввійшли за ними в море; не лишилося жодного із них. 
<p>29 А сини Ізраїлеві пройшли суходолом серед моря; вода [стояла] їм стіною по праву руку і по ліву руку. 
<p>30 І визволив Господь того дня ізраїльтян від рук єгиптян; і побачили ізраїльтяни єгиптян мертвими на березі моря. 
<p>31 І побачили ізраїльтяни діяння, котре вчинив Господь над єгиптянами, і настрашився народ Господа, і повірив Господові і Мойсеєві, служникові його. Тоді Мойсей і сини Ізраїля заспівали Господові пісню оцю, і говорили: 
<h4>Вихід 15 Остаточне звільнення від полону. Похвальна пісня Мойсея. 
<p>1 Співаю Господові, бо Він високо звеличився; коня і вершника його скинув у море. 
<p>2 Господь - сила моя, і пісня моя, Він став моїм порятунком. Він Бог мій, і я прославлю Його, і приготую житло Йому, Богові батька мого, і я звеличу Його. 
<p>3 Господь – муж війни, ЄГОВА ймення Йому. 
<p>4 Колісниці фараонові і військо його скинув Він у море, і вибрані його старшини втонули у Червоному морі. 
<p>5 Безодня їх покрила, вони щезли в глибинах, мов камінь. 
<p>6 Правиця Твоя, Господе, уславилася силою; правиця твоя, Господе, понищила ворога ущент. 
<p>7 Величчю Слави Твоєї Ти винищив тих, хто повстав супроти Тебе. Ти послав гнів Твій, і він спопелив їх, як стерню. 
<p>8 Від подиху гніву Твого розійшлися води, вода стала, як стіна, і загусли безодні в серці моря. 
<p>9 Ворог сказав: "Кинуся, наздожену, розділю здобич; насититься ними хіть моя, оголю меча мого, винищить їх рука моя". 
<p>10 Ти дихнув духом Твоїм, і покрило їх море: вони поринули, мов свинець, у водах глибоких.
<p>11 Хто, як Ти, Господе, поміж богами? Хто, як Ти, величний святістю, високоповажаний похвалою, Творче чудес? 
<p>12 Ти простягнув правицю Свою; і поглинула їх земля. 
<p>13 Ти ведеш милістю Твоєю народ оцей, котрого Ти визволив; проводиш силою Твоєю у житло святині Твоєї. 
<p>14 Почули народи і тремтять; Жах полонив мешканців Филистії. 
<p>15 Тоді осмутилися князі едомські, трепет виповнив вождів моавських, зажурені всі мешканці Ханаана. 
<p>16 Нехай же упаде на них страх і жахіття; од могутности руки Твоєї нехай заніміють вони, мов камінь, допоки проходить народ Твій, Господе, доки проходить цей народ, котрого Ти надбав.
<p>17 Введи його і посадови його на горі достатку Твого, на місці, яке Ти витворив житлом Собі, Господе, у святині, [котру] утворили руки Твої, Володарю! 
<p>18 Господь буде царювати навіки віків. 
<p>19 Коли увійшли коні фараонові із колісницями його, із вершниками його в море, то Господь завернув на них води морські, а сини Ізраїля пройшли суходолом серед моря. 
<p>20 І взяла Маріям-пророчиця, сестра Ааронова, в руку свою тімпан і вийшли за нею усі жінки з тімпанами і хороводами. 
<p>21 І співуче проказувала Маріям перед ними: Співайте Господові; бо високо звеличився Він, коня і вершника його скинув у море. 
<p>22 І повів Мойсей ізраїльтян від Червоного моря, і вони прийшли в пустелю Шур, і йшли вони три дні пустелею, і не знаходили води. 
<p>23 Прийшли в Мару, і не могли пити води в Марі, бо вона була гірка, а тому й назване те [місце] Мара. 
<p>24 І заремствував народ на Мойсея, кажучи: Що нам пити? 
<p>25 [Мойсей] звернувся до Господа, і Господь показав йому дерево, і він кинув його у воду, і вода стала солодкою. Там [Бог] дав [народові] закон і суд, і там випробував його. 
<p>26 І сказав: Якщо ти будеш дослухатися голосу Господа, Бога твого, і чинитимеш угодне йому, і зважатимеш на заповіді Його, і дотримуватимешся всіх настанов Його, то не наведу на тебе жодної хвороби, котрі Я навів на єгиптян, бо Я – Господь, зцілювач твій . 
<p>27 І прийшли у Елім; там [було] дванадцять криниць води і сімдесят фінікових дерев; і розташувалися там табором при воді. 
<h4>Вихід 16 Голод 
<p>1 І рушили з Еліму, і прийшла вся громада синів Ізраїля у пустелю Сін, що між Елімом і поміж Сінаєм, на п'ятнадцятий день другого місяця по виході їхнього із єгипетської землі. 
<p>2 І заремствувала вся громада синів Ізраїля на Мойсея та Аарона в пустелі. 
<p>3 І сказали їм сини Ізраїля: О, якби ми померли від руки Господньої на землі єгипетській, коли ми сиділи біля казанів з м'ясом, коли ми їли хліб досхочу! Бо вивели ви нас у цю пустелю, щоб усю громаду поморити голодом. 
<p>4 І сказав Господь Мойсеєві! Ось, Я дощем нащедрю вам хліб з неба; і нехай народ виходить і збирає щоденно, скільки треба на день, щоб Мені випробувати його, чи буде він чинити за Моїм законом, чи ні. 
<p>5 А шостого дня нехай заготують, що принесуть, і буде удвічі супроти того, по скільки збирають в інші дні. 
<p>6 І сказали Мойсей та Аарон усій [громаді] синів Ізраїля: Увечері спізнаєте ви, що Господь вивів нас із землі єгипетської, 
<p>7 І вранці побачите славу Господню, бо почув Він нарікання ваше на Господа: А що ми таке, що ремствуєте на нас? 
<p>8 І сказав Мойсей: [Спізнаєте], коли увечері Господь дасть вам м'яса в харчі, а вранці хліба досхочу; бо Господь почув нарікання ваше, котре ви зчинили супроти Нього: А ми що? Не на нас ремствування ваше, але на Господа. 
<p>9 І сказав Мойсей Ааронові: Скажи всій громаді синів Ізраїля: Постаньте перед Господом, бо Він почув нарікання ваше. 
<p>10 І коли говорив Аарон до всієї громади синів Ізраїля, то вони роззирнулися в пустелі, і ось, Слава Господня з'явилася у хмарі. 
<p>11 І сказав Господь Мойсеєві, кажучи: 
<p>12 Я почув ремство синів Ізраїля; скажи їм: Увечері будете їсти м'ясо, а вранці насититеся хлібом, і спізнаєте, що Я Господь, Бог ваш. 
<p>13 Увечері налетіли перепілки і вкрили табір, а вранці лежала роса біля табору. 
<p>14 Роса врешті щезла, аж ось, на поверхні пустелі [щось] дрібне, круповидне, дрібоньке, мов іній на землі. 
<p>15 І побачили сини Ізраїля, і говорили один одному: Що це? Бо не знали, що це таке. І Мойсей сказав їм: Це хліб, котрого Господь дав вам на поживу. 
<p>16 Ось що наказав Господь: Збирайте його кожний по стільки, скільки з'їсть, по гомору на душу, за числом душ, скільки у кого в шатрі, збирайте. 
<p>17 І вчинили так сини Ізраїля, і зібрали, хто багато, а хто мало. 
<p>18 І вимірювали гомором, і в того, хто зібрав багато, не було зайвого, а в того, хто мало, не було нестачі. Кожний зібрав, скільки міг спожити. 
<p>19 І сказав їм Мойсей: Ніхто не лишай цього до ранку. 
<p>20 Та не послухали вони Мойсея, і залишили від цього деякі на ранок; і завелася черва, і воно засмерділося; і розгнівався на них Мойсей. 
<p>21 І збирали його вранці, кожний скільки йому з'їсти; коли ж з'являлося сонце, воно тануло. 
<p>22 А шостого дня зібрали хліба удвічі, по два гомори на кожного; і прийшли всі старшини громади, і доповіли Мойсеєві. 
<p>23 І він сказав їм: Ось що повідав Господь: Завтра спокій, свята субота Господня; що треба спекти, – спечіть, і що треба зварити, – зваріть [сьогодні], а що залишиться, відкладіть і збережіть до ранку. 
<p>24 І відклали вони до ранку, як звелів їм Мойсей, і воно не засмерділося, і черви в ньому не було. 
<p>25 І сказав Мойсей: Їжте його сьогодні; бо сьогодні субота Господня; сьогодні не знайдете його на полі. 
<p>26 Шість днів збирайте його; а сьомого дня – субота; не буде його [цього] дня. 
<p>27 Але [деякі] з народу вийшли сьомого дня збирати, і не знайшли. 
<p>28 І сказав Господь Мойсеєві: Чи довго ви будете ухилятися від виконання заповідей Моїх і законів Моїх? 
<p>29 Дивіться, Господь дав вам суботу, а тому Він якраз дає шостого дня хліба на два дні: залишайтеся кожний у себе, ніхто не виходь від місця свого сьомого дня. 
<p>30 І спочивав народ сьомого дня. 
<p>31 І назвав дім Ізраїля тому [хлібові] ім'я: манна; вона була, наче коріяндрове насіння, біла, а на смак, наче у медівника. 
<p>32 І сказав Мойсей: ось, що звелів Господь: Наповніть манною гомора на збереження для ваших поколінь, аби бачили хліб, котрим Я насичував вас у пустелі, коли вивів вас із краю єгипетського. 
<p>33 І сказав Мойсей Ааронові: Візьми одну посудину, і поклади до неї повний гомор манни, і постав його перед Господом, на збереження для поколінь ваших.
<p>34 І поставив його Аарон перед Ковчегом свідчення на збереження, як звелів Господь Мойсеєві. 
<p>35 Сини Ізраїля їли манну сорок літ, аж доки не прийшли на землю заселену; манну їли вони, доки не прийшли до рубежів землі ханаанської. 
<p>36 А гомор є десята частка ефи. 
<h4>Вихід 17 Спрага. 
<p>1 І рушила вся громада синів Ізраїля з пустелі Сін у мандрівку свою, за велінням Господнім, і розташувалися табором у Рефідімі, і не було води напитися народові. 
<p>2 І докоряв народ Мойсеєві, і говорили: Дайте нам води погамувати спрагу. І сказав їм Мойсей: Чого ви докоряєте мені? Чого спокушаєте Господа? 
<p>3 І спраглий був там народ на воду, і ремствував народ на Мойсея, говорячи: Нащо ти вивів нас із Єгипту, поморити спрагою нас і дітей наших, і череди наші? 
<p>4 Мойсей заволав до Господа, і сказав: Що мені робити з народом оцим? Ще трохи, і заб'ють мене камінням. 
<p>5 І сказав Господь Мойсеєві: Пройди перед народом, і візьми з собою [деяких] старшин ізраїльських і посоха твого, котрим ти ударив по воді, візьми в руку твою і йди. 
<p>6 Ось, Я стану перед тобою там на скелі в Хориві, і ти вдариш у скелю, і рине з неї вода, і буде народ пити. І вчинив так Мойсей на очах старшин ізраїльських. 
<p>7 І назвав місцю тому ймення: Масса і Мерива з причини докору синів Ізраїля і тому, що вони спокушали Господа, кажучи: Чи є Господь серед нас, чи немає? 
<p>8 І прийшов Амалик і воював з ізраїльтянами в Рефідімі. 
<p>9 Мойсей сказав Ісусові [Навину] : Вибери нам мужів, і піди, і завдай поразки Амалику; завтра я стану на вершину пагорба, і посох Божий буде в руці моїй. 
<p>10 І вчинив Ісус, як сказав йому Мойсей, і [пішов] битися з Амаликом; а Мойсей та Аарон і Хур піднялися на вершину пагорба. 
<p>11 І коли Мойсей підносив руки свої, перемагав Ізраїль, а коли опускав руки свої, долав Амалик. 
<p>12 Та руки Мойсеєві важчали, і тоді узяли камінь і підклали його під нього, і він присів на ньому. Аарон же і Хур підтримували йо–го, один з одного, а другий з другого [боку]. І були руки піднесені до заходу сонця. 
<p>13 І переміг Ісус Амалика і народ його вістрям меча. 
<p>14 І сказав Господь Мойсеєві: Напиши це для пам'яті в книжку і навій Ісусові, що Я назовсім зітру пам'ять амаликитян із піднебесної. 
<p>15 І спорудив Мойсей жертовника і назвав йому ймення: Єгова Ніссі (Господь – знамено моє). 
<p>16 Тому що, сказав він, рука на престолі Господа: війна у Господа супроти Амалика із роду в рід. 
<h4>Вихід 18 Зустріч Мойсея з Їтром; призначення суддів. 
<p>1 І почув Їтро, священик Мідіянський, тесть Мойсея, про все, що вчинив Бог для Мойсея і для Ізраїля, народу свого, коли вивів Господь Ізраїля з Єгипту. 
<p>2 І взяв Їтро, тесть Мойсеїв, Ціппору, дружину Мойсеєву, яку перед тим повернув, 
<p>3 І двох синів її, з котрих одному ймення Ґершом, бо говорив [Мойсей] : Я зайшлий на землі чужій, 
<p>4 А другому ймення Еліезер, тому що, [говорив він], Бог батька мого був мені помічником і врятував мене від меча фараонового. 
<p>5 І прийшов Їтро, тесть Мойсеїв, із синами його і дружиною його до Мойсея в пустелю, де він розташувався табором біля Божої гори. 
<p>6 І переказав Мойсеєві: Я, тесть твій Їтро, іду до тебе, і дружина твоя, і два сини її з нею. 
<p>7 Мойсей вийшов назустріч тестеві своєму, і вклонився, і цілував його, і після взаємного вітання вони зайшли в шатро. 
<p>8 І розповів Мойсей тестеві своєму про все, що вчинив Господь з фараоном і з єгиптянами за Ізраїля, і про всі труднощі, які зустрілися їм на шляху, і як урятував їх Господь. 
<p>9 Їтро радів за всі доброчинства, котрі Господь дарував Ізраїлю, коли звільнив його з руки єгиптян. 
<p>10 І сказав Їтро: Благословенний Господь, що визволив вас із руки єгиптян та з руки фараона, котрий визволив народ оцей від влади єгиптян; 
<p>11 Нині спізнав я, що Господь найвищий з-поміж усіх богів, у тому, чим вони звеличувалися над [ізраїльтянами]. 
<p>12 І приніс Їтро, тесть Мойсеїв, усеспалення і пожертви Богові: і прийшов Аарон і всі старшини Ізраїлеві їсти хліб із тестем Мойсеєвим перед Богом. 
<p>13 Другого дня присів Мойсей судити народ, і стояв народ перед Мойсеєм з ранку до вечора. 
<p>14 І бачив тесть Мойсеїв усе, що він чинить з народом, і сказав: Що це ти вчиняєш із народом? Чому ти сидиш один, а увесь народ стоїть перед тобою цілісінький день? 
<p>15 І сказав Мойсей тестеві своєму: Народ приходить до мене просити суду в Бога; 
<p>16 Коли станеться у них якась тяжба, вони приходять до мене і, я розсуджую між сторонами, і тлумачу настанови Божі і закони Його. 
<p>17 Але тесть Мойсеїв сказав йому: Не добре ти це чиниш. 
<p>18 Ти вимучиш себе і народ оцей, котрий з тобою; бо вельми важка для тебе ця справа: Ти один не можеш звершувати її. 
<p>19 Отож, прислухайся до слів моїх, я дам тобі пораду, і буде Бог з тобою: Будь для народу посередником перед Богом і повідуй Богові діла [його]. 
<p>20 Навчай їх настанов і законів [Божих], підказуй їм шлях [його], котрим вони мають простувати, і справи, які вони мають чинити. 
<p>21 А ти придивися до людей здібних, які бояться Бога, людей правдивих, таких, що ненавидять зиск, і постав їх над народом тисяцькими, соцькими, півсоцькими та десяцькими. 
<p>22 Нехай вони судять народ в усякий час, і про всіляку важливу справу доповідають тобі, а всі дрібні справи розсуджують самі: і буде тобі полегшення, і вони понесуть з тобою ношу. 
<p>23 Якщо ти вчиниш так, і Бог звелить тобі, то ти можеш устояти, і увесь народ оцей буде відходити в своє місце з миром. 
<p>24 І прислухався Мойсей до поради тестя свого, і вчинив так, як той казав. 
<p>25 І вибрав Мойсей з усього Ізраїля здібних людей, і поставив їх старшинами народу, тисяцькими, соцькими, півсоцькими і десяцькими. 
<p>26 І судили вони народ у всілякий час; а про справи складні доповідали Мойсеєві, а всі дрібні справи розсуджували самі. 
<p>27 І відпустив Мойсей тестя свого, і він пішов у свій край. 
<h4>Вихід 19 Ізраїль біля підніжжя гори Сінай. З'ява Бога Мойсеєві. 
<p>1 Третього місяця по виході синів Ізраїля з єгипетської землі, саме в день новомісяччя, прийшли вони у пустелю Сінайську. 
<p>2 І рушили вони із Рефідіму, і прийшли в пустелю Сінайську і, розташувалися там табором у пустелі; і розташувався там Ізраїль табором навпроти гори. 
<p>3 Мойсей зійшов до Бога на гору, і обізвався до нього Господь з гори, кажучи: Так скажи домові Якова і повідай синам Ізраїля:
<p>4 Ви бачили, що Я вчинив єгиптянам, і як Я носив вас, наче на крилах орлових і приніс вас до Себе. 
<p>5 Отож, якщо ви будете дослухатися голосу Мого, і дотримуватися заповіту Мого, то будете Моїм спадком із-поміж усіх народів, бо Моя вся земля. 
<p>6 А ви будете у Мене царством священиків і народом святим. Ось слова, які ти скажеш синам Ізраїля. 
<p>7 І прийшов Мойсей і скликав старшин народу, і переказав їм усі ці слова, які заповідав йому Господь. 
<p>8 І весь народ відповідав одноголосно, кажучи: Усе, що сказав Господь, виконаємо. І передав Мойсей слова народу Господові. 
<p>9 І сказав Господь Мойсеєві: Ось, Я прийду до тебе в густій хмарині, щоб чув народ, як Я буду говорити з тобою, і повірив тобі назавжди. І Мойсей оголосив слова народу Господові. 
<p>10 І сказав Господь Мойсеєві: Піди до народу, і освяти його сьогодні і взавтра, нехай виперуть одяг свій. 
<p>11 Аби готовими бути до третього дня; бо третього дня прийде Господь перед очима всього народу на гору Сінай. 
<p>12 І проведи для народу риску довкола нього з усіх боків, і скажи: Бережіться сходити на гору і торкатися підніжжя її; усякий, хто доторкнеться гори, скараний буде на смерть. 
<p>13 Нехай рука не торкнеться до нього, а нехай заб'ють його камінням, або ж порішать стрілою; чи худоба, а чи людина нехай зрокована буде на смерть. Коли засурмить протяжно сурма, нехай вони підійдуть до гори. 
<p>14 І зійшов Мойсей з гори до народу, і освятив народ, і вони випрали свій одяг. 
<p>15 І сказав народові: Будьте готові до третього дня; не торкайтеся дружин. 
<p>16 Третього дня, вранці, були громи, і блискавиці, і густа хмара над горою; і трубний звук вельми сильний; і затремтів увесь народ, який був у таборі. 
<p>17 І вивів Мойсей народ із табору назустріч Богові, і стали біля підніжжя гори. 
<p>18 А гора Сінай вся димувала від того, що Господь зійшов на неї в огні; і підносився від неї дим, як дим з печі, і вся гора дуже тряслася. 
<p>19 І звук трубний потужнішав щомиті. Мойсей говорив, а Бог відповідав йому голосом. 
<p>20 І ступив Господь на гору Сінай, на вершину гори, і покликав Господь Мойсея на вершину гори і вийшов Мойсей. 
<p>21 І сказав Господь Мойсеєві: Зійди, і остережи народ, щоб не поривався до Господа бачити Його, інакше багато з них загинуть. 
<p>22 А священики, які наближаються до Господа, мусять освятити себе, щоб не уразив їх Господь. 
<p>23 І сказав Мойсей Господові: Не може народ вийти на гору Сінай; тому що Ти остеріг нас, сказавши: Проведи риску довкола гори і освяти її. 
<p>24 І Господь сказав йому: Піди, зійди, потім піднімися ти і з тобою Аарон; а священики і народ нехай не пориваються виходити до Господа, щоб не уразив їх. 
<p>25 І зійшов Мойсей до народу, і переказав йому. 
<h4>Вихід 20 Закони Сінайські 
<p>1 І мовив Бог усі слова оці, кажучи: 
<p>2 Я Господь, Бог твій, який вивів тебе з єгипетської землі, із дому рабства. 
<p>3 Нехай не буде в тебе інших богів переді Мною. 
<p>4 Не роби собі ідола, і жодного зображення того, що на небі вгорі, і що на землі внизу, і що у воді нижче землі. 
<p>5 Не поклоняйся їм і не служи їм, бо Я Господь, Бог твій, Бог ревний, що карає дітей за вину батьків до третього і четвертого покоління, тих, що ненавидять Мене, 
<p>6 І Той, який виявляє милість до тисячі поколінь, які люблять Мене і дотримуються Моїх заповідей. 
<p>7 Не називай ймення Господа, Бога твого, всує, бо Господь не залишить без покари того, хто називає ймення Його всує. 
<p>8 Пам'ятай день суботній, щоб освячувати його. 
<p>9 Шість днів працюй, і вчиняй всілякі справи твої. 
<p>10 А день сьомий – субота Господові Богові твоєму: не вчиняй цього дня жодної справи ні ти, ні син твій, ні донька твоя, ні раб твій, ні рабиня твоя, ні худоба твоя, ні захожий, котрий в оселях твоїх, 
<p>11 Бо за шість днів утворив Господь небо і землю, і море, і все, що в них; а сьомого дня спочив. Тому благословив Господь день суботній і освятив його. 
<p>12 Шануй батька твого і матір твою, щоб тривалі були дні твої на землі, котру Господь, Бог твій, дає тобі. 
<p>13 Не убивай. 
<p>14 Не чини перелюбу. 
<p>15 Не кради. 
<p>16 Не свідкуй неправдиво на ближнього твого; 
<p>17 Не бажай оселі ближнього твого; не бажай дружини ближнього твого, ні раба його, ні рабині його, ні вола його, ні віслюка його – нічого, що у ближнього твого. 
<p>18 Увесь народ завважив громи і полум'я, і звук трубний, і гору, що димувала, і, забачивши те, народ відступив, і зупинився віддалік. 
<p>19 І сказали Мойсеєві: Говори ти з нами, а ми будемо слухати, щоб не говорив з нами Бог, бо загинемо. 
<p>20 І сказав Мойсей народові: Не бійтеся; Бог прийшов, аби випробувати вас, і щоб страх Його був перед лицями вашими, щоб ви не грішили. 
<p>21 І стояв народ віддалік; а Мойсей ступив у морок, де Бог. 
<p>22 І сказав Господь Мойсеєві: Отак скажи синам Ізраїля: Ви бачили, як Я з неба говорив вам: 
<p>23 Не вчиняйте переді мною богів срібних чи богів золотих, не робіть собі. 
<p>24 Споруди Мені жертовника із землі і принось на ньому усеспалення твої, і мирні пожертви твої, овець твоїх і волів твоїх; на всілякому місці, де Я увічню ймення Моє, Я прийду до тебе, і благословлю тебе. 
<p>25 А якщо будеш споруджувати Мені жертовника із каміння, то не споруджуй його з тесаного. Бо тільки-но покладеш на нього тесло твоє, то опоганиш його. 
<p>26 І не виходь по сходах до жертовника Мого, щоб не відкрилась перед ним голизна твоя. 
<h4>Вихід 21 Закони про служників; убивство і ушкодження тілесні. 
<p>1 А ось закони, котрі ти оголосиш їм: 
<p>2 Якщо купиш раба єврея, нехай він працює шість літ, а сьомого нехай вийде на волю без виплати. 
<p>3 Якщо він прийшов сам, нехай і вийде сам. А якщо він одружений, то вийде з ним також дружина його. 
<p>4 Якщо ж господар його дав йому дружину, і вона народила йому синів, або дочок, то дружина і діти її нехай залишаться у господаря її, а він вийде один. 
<p>5 Та коли раб скаже: "Люблю господаря мого, дружину мою і дітей моїх; не піду на волю", 
<p>6 То нехай господар його приведе його перед суддями, і підведе його до дверей чи до одвірка, і проколе йому господар вухо його шилом, і він залишиться служити йому навіки. 
<p>7 Якщо хтось продасть доньку свою як рабиню, то вона не може вийти, як виходять раби, 
<p>8 Якщо вона не до вподоби господареві своєму, і він не заручить її, нехай дозволить викупити її, а чужому народові продати її не вільний, бо сам знехтував нею. 
<p>9 Якщо він заручить її з сином своїм, нехай вчинить з нею за правом дочок. 
<p>10 Якщо ж другу візьме за нього, то її не можна позбавляти харчу, одягу і подружнього співжиття. 
<p>11 А якщо він оцих трьох речей не вчинив для неї, нехай вона відійде даром, без викупу. 
<p>12 Хто ударить чоловіка так, що той помре, нехай буде скараний на смерть. 
<p>13 Але якщо хтось не мав злого наміру, а Бог попустив йому попасти під руки його, то Я призначу у тебе місце, куди податися убивникові. 
<p>14 А якщо хтось із наміром умертвить ближнього підступно, то навіть од жертовника Мого бери його на смерть. 
<p>15 Хто ударить батька свого, або матір свою, нехай зрокований буде на смерть. 
<p>16 Хто украде чоловіка і продасть його, чи знайдуть його у руках його, нехай покараний буде на смерть. 
<p>17 Хто лихословить батька свого чи матір свою, нехай покараний буде на смерть. 
<p>18 Коли сваряться і один чоловік ударить другого каменем, або кулаком, і той не помре, але змушений буде лягти в ліжко, 
<p>19 То, якщо він підведеться і буде виходити з оселі за допомогою палиці, той, хто вдарив його, не підлягатиме смерті; нехай лиш дасть відплату за втрату часу і дасть кошти на лікування його. 
<p>20 А якщо хтось ударить раба свого чи рабиню свою палицею, і вони помруть під рукою його, то його треба покарати. 
<p>21 Та якщо вони день чи два переживуть, то не варто карати його; бо це його срібло. 
<p>22 Коли б'ються люди, і вдарять вагітну жінку, і вона скине дитя, але не матиме іншої шкоди, то взяти з винного пеню, котру вимагатиме чоловік тієї жінки, і він мусить виплатити її згідно з присудом суду. 
<p>23 А якщо буде шкода, то віддай душу за душу. 
<p>24 Око за око, зуб за зуб, руку за руку, ногу за ногу. 
<p>25 Опік за опік, рану за рану, синяка за синяка. 
<p>26 Якщо хтось раба свого ударить в око, чи рабиню свою в око, і пошкодить його, то нехай відпустить їх на волю за око. 
<p>27 А якщо хтось виб'є зуба рабові своєму чи рабині своїй, нехай відпустить їх на волю за зуб. 
<p>28 Якщо віл заб'є рогами чоловіка чи жінку до смерти, то вола забити камінням, і м'яса його не їсти; а господар вола не має вини. 
<p>29 Та, якщо віл був битливий і вчора, і третього дня, і господар знав про те і не остеріг його, а віл убив чоловіка чи жінку, то вола побити камінням, і господаря його зрокувати на смерть. 
<p>30 Якщо за нього покладуть викуп, нехай дасть як викуп за душу свою, якого покладуть на нього. 
<p>31 Чи сина заб'є рогами, чи доньку заб'є, – за цим же законом чинити з ним. 
<p>32 Якщо віл заб'є раба чи рабиню, то господареві їхньому заплатити тридцять шеклів срібла, а вола забити камінням. 
<p>33 Якщо хтось розкриє яму, або якщо викопає яму і не закриє її, і впаде до неї віл чи віслюк, 
<p>34 То господар ями має заплатити, віддати срібло господареві їхньому, а труп буде його. 
<p>35 Якщо чий-небудь віл заб'є до смерти вола у сусіда його, нехай продадуть живого вола, і розподілять навпіл ціну його, також і вбитого нехай розділять навпіл. 
<p>36 А якщо відомо було, що віл битливий був учора і третього дня, але господар його не остеріг його, то повинен віддати вола за вола, а вбитий буде його. 
<h4>Вихід 22 Закони про власність; настанови любови до ближнього. 
<p>1 Якщо хтось украде вола чи вівцю, і заколе чи продасть, то п'ять волів віддасть за вола і чотири вівці за вівцю. 
<p>2 Якщо хтось застане злодія, який підкопує, і вдарить його так, що той помре, то кров не впаде на нього виною. 
<p>3 Та якщо зійшло над ним сонце, то впаде на нього вина за кров. Той, що вкрав, мусить заплатити; а коли нічим, то нехай продадуть його для сплати за вкрадене ним. 
<p>4 Якщо украдене знайдеться у нього в руках живим, чи то віл, чи віслюк, чи вівця, нехай заплатить удвічі. 
<p>5 Якщо хтось учинить потраву в полі чи у винограднику, пустивши свою скотину випасати чуже поле, нехай поверне кращим із поля свого і кращим із виноградника свого. 
<p>6 Якщо з'явиться вогонь і охопить терен, і спалить копи, або жниво, або поле, то мусить заплатити, хто вчинив цю пожежу. 
<p>7 Якщо хтось віддасть ближньому на збереження срібло або речі, і вони украдені будуть з дому його, то, якщо упіймають злодія, нехай він заплатить удвічі. 
<p>8 А якщо не впіймають злодія, нехай господар дому стане перед судом і присягнеться, що не простягнув руки своєї на власність ближнього свого. 
<p>9 Про всіляку річ, яка викликає суперечку, про вола, про віслюка, про вівцю, про одяг, про всіляку річ утрачену, про яку хто-небудь скаже, що вона його, справу обидвох слід довести до суддів. Кого звинуватять судді, той заплатить ближньому своєму удвічі. 
<p>10 Якщо хтось віддасть ближньому своєму віслюка, чи вола, чи вівцю, чи яку-небудь іншу скотину на збереження; а вона помре, або буде пошкоджена, або вкрадена, так, що ніхто цього не побачить; 
<p>11 Клятва перед Господом нехай буде поміж обома в тому, що той, котрий узяв, не простягнув своєї руки на власність ближнього свого; і господар мусить прийняти, а той не буде платити. 
<p>12 А якщо вкрадене буде у нього, то мусить заплатити господареві його. 
<p>13 Якщо ж буде розтерзаний звіром, то нехай принесе на доказ розтерзане. За розтерзане він не платить. 
<p>14 Якщо хтось позичить у ближнього свого скотину, і вона буде пошкоджена і помре, а господаря не було при цьому, то мусить заплатити. 
<p>15 А коли господар її був при ній, то не має платити. Якщо її найняли за гроші, то нехай і піде за таку ціну. 
<p>16 Якщо спокусить хтось дівчину незаручену і зляжеться, нехай дасть їй віно і візьме її собі за дружину. 
<p>17 А якщо батько не погодиться видати її за нього, нехай заплатить стільки срібла, скільки належить на віно дівчатам. 
<p>18 Ворожки не залишай живою. 
<p>19 Усякий скотоложець нехай буде скараний на смерть. 
<p>20 Той, хто приносить пожертву богам, окрім одного Господа, нехай буде знищений. 
<p>21 Чужинцеві не чини утиску і не пригнічуй його; бо ви самі були чужинцями на землі єгипетській. 
<p>22 Ні вдові, ні сироті не чини утиску. 
<p>23 А якщо ти пригноблюєш їх, то, коли вони заволають до Мене, Я почую лемент їхній. 
<p>24 І запалає гнів Мій, і уб'ю вас мечем, і будуть дружини ваші вдовами, і діти ваші сиротами. 
<p>25 Якщо позичиш гроші бідному з народу Мого, то не чини утиску йому, і не вимагай од нього процентів. 
<p>26 Якщо візьмеш у заклад одяг ближнього твого, – до заходу сонця поверни його. 
<p>27 Бо він є єдиним притулком його; він вбрання тіла його: в чому він буде спати? Отож, коли він заволає до Мене, Я почую; бо Я милосердний. 
<p>28 Суддів не ганьби; і старшин у народі твоєму не принижуй. 
<p>29 Не зволікай приносити Мені початки від стодоли твоєї і від точильні твоєї; віддавай Мені первістка із синів твоїх. 
<p>30 Те саме чини з волом твоїм і з вівцею твоєю. Сім днів нехай будуть при матері своїй, а восьмого дня віддавай їх Мені. 
<p>31 І будете в Мене людьми святими; і м'яса, розтерзаного звіром у полі, не їжте, псам кидайте його. 
<h4>Вихід 23 Закони про справедливість і любов до ближнього. 
<p>1 Не зважай на чутки, не подавай руки твоєї нечестивому, щоб стати свідком неправди. 
<p>2 Не йди за більшістю для зла, і не розв'язуй тяжби, йдучи за більшістю від правди. 
<p>3 І бідному не потурай в тяжбі його. 
<p>4 Якщо знайдеш вола ворога твого, чи віслюка його, котрий заблукав, – приведи його до нього. 
<p>5 Якщо побачиш віслюка ворога твого, що впав од тягара на собі, то не лишай його: звільни від тягара разом із ним. 
<p>6 Не легковаж позовом бідного в суді. 
<p>7 Ухиляйся від неправди, і не умертвляй невинного і безневинного, бо Я не виправдаю злочинця. 
<p>8 Подарунків не приймай; бо дари сліпими роблять зрячих і завдають шкоди справі справедливих. 
<p>9 Чужинця не ображай; ви знаєте душу чужинця, тому що самі були чужинцями на землі єгипетській. 
<p>10 Шість літ засівай землю твою, і збирай урожай. 
<p>11 А сьомого залишай її у спокої, щоб харчувалися убогі з твого народу, а рештками після них харчувалися звірі польові. Так само вчиняй з виноградником твоїм і з оливкою твоєю. 
<p>12 Шість днів учиняй справи свої, а сьомого дня спочинь, щоб спочив віл твій і віслюк твій, і спочили син рабині твоєї і чужинець. 
<p>13 Дотримуйтеся всього, що Я вам заповідав; і ймення інших богів не згадуйте: нехай не злітає воно з уст твоїх. 
<p>14 Три рази на рік святкуй Мені. 
<p>15 Дотримуйся свята опрісноків; сім днів їж прісний хліб, як Я звелів тобі, в призначений час місяця Авіва; бо в ньому ти вийшов з Єгипту: і нехай не з'являються до Мене з порожніми руками. 
<p>16 Дотримуйся свята жнив перших плодів труда твого, які ти сіяв у полі, і свято збирання плодів наприкінці року, коли прибереш із поля жниво твоє. 
<p>17 Три рази на рік мусить з'являтися вся чоловіча стать твоя перед очима Володаря, Господа. 
<p>18 Не виливай крови пожертви Моєї на квасне, і жир від святкової пожертви Моєї не повинен лишати до ранку. 
<p>19 Першоплоди землі твоєї принось у дім Господа, Бога твого. Не вари козеняти у молоці матері його. 
<p>20 Ось, Я посилаю поперед тебе Ангела охороняти тебе в дорозі і вести тебе в те місце, котре Я приготував. 
<p>21 Пильнуй себе перед очима Його, і чуй голос Його; не чини опору супроти Нього, тому що Він не простить гріха вашого; бо ймення Моє у Ньому. 
<p>22 Якщо ти будеш дослухатися голосу Його і виконуватимеш усе, що скажу, то ворогом буду ворогів твоїх і супротивником супротивників твоїх. 
<p>23 Бо піде перед тобою Ангел Мій, і поведе тебе до амореїв, періззеїв, хеттеїв, ханаанеїв, єввеїв і євусеїв, і винищу їх. 
<p>24 Тож не поклоняйся богам їхнім, і не служи їм, і не бери прикладу із учинків їхніх, але понищ їх, і зруйнуй стовпи їхні. 
<p>25 Служіть Господові, Богові вашому, і Він благословить хліб твій і воду твою; і відверну од вас хвороби. 
<p>26 Не буде таких, що передчасно народжують, і безплідних на землі твоїй; число днів твоїх вчиню повним. 
<p>27 Жахіття Моє пошлю перед тобою, і в замішання приведу всілякий народ, до котрого ти прийдеш, і буду обертати до тебе потилицею усіх ворогів твоїх. 
<p>28 Пошлю перед тобою шершнів, і вони прогонять від тебе єввеїв, ханаанеїв і хеттеїв. 
<p>29 Не прожену їх від тебе упродовж року, щоб земля не стала порожньою, і не помножилися супроти тебе звірі польові. 
<p>30 Поступово буду проганяти їх від тебе, аж доки ти не розмножишся і не візьмеш у володіння землі цієї. 
<p>31 Проведу межі твої від моря Червоного до моря Филистимського, і від пустелі до ріки: бо передам у руки ваші мешканців цієї землі, і проженеш їх з-перед очей твоїх. 
<p>32 Не йди на спілку ні з ними, ні з богами їхніми. 
<p>33 Не повинні вони жити на землі твоїй, щоб вони не ввели тебе у гріх супроти Мене; бо, якщо ти служитимеш богам їхнім, то це буде для тебе сіттю. 
<h4>Вихід 24 Про скинію. Поклоніння народу Богові. 
<p>1 І Мойсеєві сказав Він: Піднімися до Господа, ти і Аарон, Надав і Авігу, і сімдесят із старшин Ізраїля, і вклоніться здалеку. 
<p>2 Мойсей один нехай наблизиться до Господа; а вони нехай не наближаються, і народ нехай не піднімається з ним. 
<p>3 І прийшов Мойсей, і переказав народові усі слова Господні і всі закони, і відповідав увесь народ в один голос, і сказали: Усе, що сказав Господь, виконаємо. 
<p>4 І написав Мойсей усі слова Господні, і, підвівшися вдосвіта, спорудив під горою жертовника і дванадцять каменів, за числом дванадцяти колін Ізраїля. 
<p>5 І послав юнаків із синів Ізраїля, і принесли вони усеспалення, і закололи ягнят для мирної пожертви Господові. 
<p>6 Мойсей, узявши половину крови, влив до чаші, а другою половиною покропив жертовника. 
<p>7 І взяв книжку Заповіту, і прочитав уголос народові, і сказали вони: Усе, що сказав Господь, виконаємо, і будемо слухняними. 
<p>8 І взяв Мойсей крови, і покропив народ, кажучи: Ось кров Заповіту, котрий Господь уклав з вами, згідно з усіма цими словами. 
<p>9 Потім зійшли Мойсей і Аарон, Надав і Авігу і сімдесят старшин Ізраїля. 
<p>10 І бачили Бога Ізраїля; під ногами у Нього, наче плита із сапфіру, й така чиста, мов саме небо ясне. 
<p>11 Він не простягнув руки Своєї на вибраних із синів Ізраїля. Вони бачили Бога, і їли, і пили. 
<p>12 І сказав Господь Мойсеєві: Піднімися до Мене на вершину, і будь там, і дам тобі скрижалі кам'яні, і Закон, і Заповіді, котрі Я написав для науки їм. 
<p>13 І підвівся Мойсей з Ісусом, служником своїм, і рушив Мойсей на гору Божу. 
<p>14 А старшинам сказав: Залишайтеся тут, аж допоки ми не повернемося до вас; ось Аарон і Хур із вами; хто буде мати якусь справу, нехай приходить до них
<p>15 І зійшов Мойсей на гору; і покрила хмара гору. 
<p>16 І слава Господня осяяла гору Сінай, і вкривала її хмара шість днів, а сьомого дня озвався Господь до Мойсея з осердя хмари. 
<p>17 З'ява ж слави Господньої була перед очима синів Ізраїля, як вогонь пожираючий. 
<p>18 Мойсей увійшов у хмару, і зійшов на гору, і був Мойсей на горі сорок днів і сорок ночей. 
<h4>Вихід 25 Мойсей на горі Сінай. 
<p>1 І сказав Господь Мойсеєві, кажучи: 
<p>2 Скажи синам Ізраїля, щоб вони вчинили мені приношення; від усілякого чоловіка, у котрого буде старанність, приймайте приношення Мені. 
<p>3 Ось приношення, які ви мусите приймати від них: золото і срібло, і мідь. 
<p>4 І вовну блакитну, пурпурну і червону, і вісон, і козячу. 
<p>5 І шкурки баранячі червоні, і шкурки тахашів, і дерево сіттим 
<p>6 Єлей для світильника, пахощі для єлею помазання і для пахучого кадіння. 
<p>7 Камінь онікс і каміння вставне для ефода і для нагрудника. 
<p>8 І спорудять вони Мені святиню, і буду мешкати серед них. 
<p>9 Усе, як Я показую тобі, і зразок Скинії і взірці всіх посудин її, так і вчиніть. 
<p>10 Зробіть Ковчега із дерева сіттим; довжина йому два лікті з половиною; і ширина йому півтора ліктя, і висота йому півтора ліктя. 
<p>11 І обкладіть його чистим золотом, всередині і зовні покрий його, і вчини зовні довкола нього золотий вінець. 
<p>12 І вилий для нього чотири золоті кільця і прикріпи на чотирьох нижніх покуттях його: два кільця по один бік його, а два кільця по другий бік його. 
<p>13 Виготуй із дерева сіттим жердини, і обклади їх золотом. 
<p>14 І вклади жердини в кільця по боках Ковчега, щоб на них носити Ковчега. 
<p>15 У кільцях Ковчега мають бути жердини, і їх не можна прибирати від нього. 
<p>16 І поклади у Ковчег Одкровення, котрі Я дав тобі. 
<p>17 Зроби також віко з чистого золота, два лікті з половиною завдовжки, а ширина її півтора ліктя. 
<p>18 І виготуй із золота двох херувимів, карбуванням їх викарбуй на обидвох кінцях віка, 
<p>19 Виготуй одного херувима з одного краю, а другого херувима з другого краю; зробіть, щоб херувими виступали на обидвох краях віка. 
<p>20 І будуть херувими з піднесеними крилами догори, покриваючи віко крилами своїми, а обличчям будуть один до одного; до віка будуть обличчя херувимів. 
<p>21 І поклади віко на Ковчег зверху; а до Ковчега поклади Свідоцтво, котре Я дам тобі. 
<p>22 Там Я буду відкриватися тобі і розмовляти з тобою над віком, посеред обидвох херувимів, котрі понад Ковчегом Одкровення, про все, про що буду заповідати через тебе синам Ізраїля. 
<p>23 І виготуй стіл із дерева сіттим, на два лікті завдовжки, шириною на лікоть, а висотою на півтора ліктя. 
<p>24 І обклади його золотом чистим, і вчини довкола нього золотий вінець. 
<p>25 І виготуй для нього лиштву з долоню навколо, а біля лиштви вчиниш вінця золотого – навкруг. 
<p>26 І вчини для нього чотири кільця золоті, і прикріпи кільця на чотирьох покуттях біля чотирьох ніжок його. 
<p>27 При лиштві мають бути кільця, аби вкладати жердини, щоб носити на них стола. 
<p>28 А жердини вчини із дерева сіттим, і обклади їх золотом і будуть носити на них стіл цей. 
<p>29 Виготуй також для нього миски і кадильниці, і чаші, і кухлі, щоб з них виливати: із золота чистого виготуй їх. 
<p>30 І клади на стіл хліб показний перед обличчям Моїм постійно. 
<p>31 І виготуй світильника з чистого золота, карбований має бути сей світильник; стебло його, гілки його, яблуко його, і квіти його мають виходити з нього. 
<p>32 Шестеро гілок мають виходити з боків його: три гілки світильника з одного боку його, а три гілки світильника – з другого боку його. 
<p>33 Три чашечки, схожі на мигдальну квітку, з яблуком і квітками, мають бути на одній гілці, і три чашечки, схожі на мигдальну квітку, з яблуком і квіткою на другій гілці. Отак на всіх шести гілках, які виходитимуть із світильника. 
<p>34 А на стеблі світильника мають бути чотири чашечки, схожі на мигдальну квітку з яблуками і квітками. 
<p>35 У шести гілок, які виходитимуть із стебла світильника, яблуко під двома гілками його, і яблуко під другими двома гілками, і яблуко під третіми двома гілками його. 
<p>36 Яблука і квіти їхні з нього мають виходити: він увесь має бути карбований, суцільний, із чистого золота. 
<p>37 І виготуй до нього сім лампадок, і постав на нього лампадки його, щоб світили на передню сторону його. 
<p>38 І щипчики для нього, і лопатки для нього, – із чистого золота. 
<p>39 Із таланта золота чистого нехай виготовлять його з усім оцим знаряддям. 
<p>40 І гляди, виготуй їх за тим зразком, котрого показано тобі на горі. 
<h4>Вихід 26 Десять покривал. 
<p>1 А скинію виготовиш із десяти покривал із суканого вісону, з голубої, пурпурної та червоної вовни, і херувимів виготовиш на них майстерною роботою. 
<p>2 Довжина кожного покривала – двадцять вісім ліктів, а ширина кожного покривала – чотири лікті; міра одна всім покривалам; 
<p>3 П'ять покривал нехай будуть з'єднані одне з другим, і інші п'ять покривал з'єднані одне з одним. 
<p>4 Учини петлі голубої барви по краєчках першого покривала, які в кінці з'єднують обидві половини; так учини і на краєчку останнього покривала, що з'єднують обидва покривала; 
<p>5 П'ятдесят петель вчини в одному покривалі, і п'ятдесят петель на краю покривала, котре з'єднується з іншим; петлі мають відповідати одна одній. 
<p>6 І виготуй п'ятдесят гачків золотих, і гачками з'єднай покривала одне з одним, і буде скинія одне ціле. 
<p>7 І вчини покривала із козячої вовни, щоб покривати скинію; одинадцять покривал вчини таких. 
<p>8 Довжина одного покривала – тридцять ліктів, а ширина – чотири лікті; – це одне покривало: одинадцятьом покривалам одна міра. 
<p>9 І з'єднай п'ять покривал окремо і шість покривал окремо: шосте покривало вчини подвійним з передньої сторони скинії. 
<p>10 Учини п'ятдесят петельок на крайчику крайнього покривала, для з'єднання його з другим, і п'ятдесят петельок на крайчику другого покривала, для з'єднання з ним. 
<p>11 Виготуй п'ятдесят гачків мідних, і вклади гачки в петлі, і з'єднай покриття, – воно суцільне. 
<p>12 А решта, котра лишилася од покривал скинії, – половина зайвого покривала нехай звисає позаду скинії. 
<p>13 А решта від довжини покривала скинії, на лікоть з однієї і на лікоть з другої сторони, – нехай звисає по боках на тій і на другій стороні, для покриття її. 
<p>14 І виготуй накриття для скинії із шкур баранячих червоних, і ще покриття горішнє із шкур тахашів. 
<p>15 І виготуй бруси для скинії з дерева сіттим, щоб вони стояли. 
<p>16 Довжиною на десять ліктів брус, і півтора ліктя кожному брусові ширина. 
<p>17 У кожного бруса по два шипи; один навпроти другого; так учини у всіх брусах скинії. 
<p>18 Так виготуй бруси для скинії: двадцять брусів для полудневої сторони, на південь. 
<p>19 І під двадцять брусів учини сорок срібних підніжків: два підніжки під один брус для двох шипів його, і два підніжки під другий брус для двох шипів його. 
<p>20 І двадцять брусів для другої сторони скинії на північ. 
<p>21 І для них сорок підніжків срібних: два підніжки під один брус, і два підніжки під другий брус. 
<p>22 А для задньої сторони скинії на захід учини шість брусів. 
<p>23 І два бруси вчини для кутів скинії на задню сторону. 
<p>24 Вони мають бути з'єднані внизу і вгорі до одного кільця: так належить бути їм обидвом: для обидвох покутів нехай вони будуть. 
<p>25 Отак буде вісім брусів, і для них срібних підніжків шістнадцять: два підніжки під один брус, і два підніжки під другий брус. 
<p>26 І вчини жердини з дерева сіттим, п'ять для брусів однієї сторони скинії; 
<p>27 І п'ять жердин для брусів другої сторони скинії, і п'ять жердин для брусів задньої сторони скинії – на захід. 
<p>28 А внутрішня жердина буде проходити посередині брусів від одного кінця до другого. 
<p>29 А бруси обклади золотом, і кільця для вкладання жердин, вчини із золота, і жердини обклади золотом. 
<p>30 І постав скинію за взірцем, котрий показаний тобі на горі. 
<p>31 І виготуй завісу із голубої, пурпурної і червоної вовни, і з суканого вісону; мистецькою роботою мають бути вигаптувані на ній херувими. 
<p>32 І повісь її на чотирьох стовпах із дерева сіттим, обкладених золотом, із золотими гачками, на чотирьох підніжках срібних. 
<p>33 І повісь завісу на гачках, і внеси туди, за завісу, Ковчег Одкровення; і буде завіса відділяти вам святиню від Святого – Святих; 
<p>34 І поклади віко на Ковчег Одкровення у Святому-Святих. 
<p>35 І постав стола зовні запони, і світильника навпроти стола на стороні південній скинії; а стола постав на північній стороні. 
<p>36 І вчини запону для входу в скинію із голубої, пурпурової і червоної вовни та із суканого вісону візерункової роботи. 
<p>37 І вчини для запони п'ять стовпів із дерева сіттим, і обклади їх золотом; гачки до них золоті; і виготуй для них п'ять підніжків мідних. 
<h4>Вихід 27 Про мідний жертовник. 
<p>1 І виготуй жертовника із дерева сіттим довжиною на п'ять ліктів і шириною на п'ять ліктів так, щоб він був чотирикутний, і висотою на три лікті. 
<p>2 І виготуй роги на чотирьох покуттях його так, щоб роги виходили з нього; і обклади його міддю. 
<p>3 І виготуй для нього горщики на попіл, і лопатки, і чаші, і виделки, і вугільниці; усі знаряддя оці вчини з міді. 
<p>4 Зроби для нього решітку з міді, вчини на решітці – на чотирьох покуттях її, – чотири мідних кільця. 
<p>5 І поклади їх по краях жертовника внизу так, щоб решітка сягала половини жертовника. 
<p>6 І виготуй жердини для жертовника, жердини з дерева сіттим, і обклади їх міддю. 
<p>7 І вкладай жердини його в кільця, так, щоб жердини були по обидва боки жертовника, коли нести його. 
<p>8 Зроби його порожнім всередині, з дощок, як показано тобі на горі, так нехай і вчинять. 
<p>9 Виготуй двір скинії: з південної сторони на південь запони для подвір'я мають бути із суканого вісону, завдовжки у сто ліктів по одній стороні. 
<p>10 Стовпів для них – двадцять, і підніжків для них двадцять мідних; гачки на стовпах і защіпки на них із срібла. 
<p>11 Так само й на північному боці – запони завдовжки у сто ліктів; стовпів для них двадцять і підніжків для них двадцять мідних; гачки на стовпах і защіпки на них із срібла. 
<p>12 У ширину ж подвір'я із заходу – запони завдовжки у п'ятдесят ліктів; стовпів для них десять, і підніжків для них десять. 
<p>13 І в ширину подвір'я з переднього боку на схід – запони на п'ятдесят ліктів. 
<p>14 До одного боку – запони на п'ятнадцять ліктів і стовпів для них три, і підніжків для них три. 
<p>15 І до другого боку – запони на п'ятнадцять ліктів; стовпів для них три і підніжків для них три. 
<p>16 А для воріт подвір'я запона на двадцять ліктів із голубої, пурпурної і червоної вовни із суканого вісону візерункової роботи; і стовпів для неї чотири, і підніжків до них чотири. 
<p>17 Усі стовпи довкруж подвір'я мають з'єднуватися пов'язями із срібла, гачки у них із срібла, а підніжки до них з міді. 
<p>18 Довжина подвір'я – сто ліктів, а ширина – п'ятдесят, висота – п'ять ліктів; запони із суканого вісону, а підніжки стовпів – з міді. 
<p>19 Усі знаряддя скинії для всілякого застосування у ній, і всі кілки її, і всі кілки подвір'я – з міді. 
<p>20 І накажи синам Ізраїля, щоб вони приносили тобі єлей чистий, виготовлений з оливи, для освітлення, щоб горів світильник повсякчас. 
<p>21 У скинії зібрання зовні запони, котра перед Ковчегом Одкровення, буде запалювати його Аарон і сини його, з вечора й до ранку, перед Господом. Це настанова вічна для поколінь їхніх від синів Ізраїля. 
<h4>Вихід 28 Про священство взагалі. 
<p>1 І візьми до себе Аарона, брата твого, і синів його з ним, з-поміж синів Ізраїля, щоб він був священиком Мені, Аарона і Надава, Авігу, Елеазара та Ітамара, синів Ааронових. 
<p>2 І виготуй священні шати Ааронові, братові твоєму, для слави і краси. 
<p>3 І скажи усім мудрим серцем, котрих Я виповнив духом премудрости, щоб вони виготовили для Аарона шати для освяти його, щоб він був священиком Мені. 
<p>4 Ось шати, які мають вони виготовити: нагрудника, ефода, верхню ризу, хітона мережаного, кидара і пояса. Нехай зроблять священні шати Ааронові, братові твоєму, і синам його, щоб він служив Мені як священик. 
<p>5 Нехай вони візьмуть золота, голубої і пурпурної та червоної вовни і вісону. 
<p>6 І зроблять ефод із золота, із голубої, пурпурної і червоної вовни, а також із суканого вісону, мистецької роботи. 
<p>7 У нього мають бути на обидвох кінцях два нараменники, які його зв'язують, щоб він був зв'язаний. 
<p>8 І пояс ефоду, котрий для оперізування, має бути однакової з ним роботи, із золота, голубої, пурпурної та червоної вовни і з суканого вісону. 
<p>9 І візьми два камені онікса, і вирізьби на них імена синів Ізраїля. 
<p>10 Шість імен їхніх на одному камені, і шість імен решти на другому камені, за часом їхнього народження. 
<p>11 Через різб'яря на камені, котрий вирізблює печатки, вирізьби на двох каменях імена синів Ізраїля; і вклади їх у золоті гнізда. 
<p>12 Поклади два камені на нараменники ефоду; це камені на пам'ять синам Ізраїля; і буде Аарон носити імена їхні перед Господом на обидвох раменах своїх для пам'яті. 
<p>13 І вчини гнізда із золота. 
<p>14 І два ланцюжки із чистого золота; сплетеними виготуй їх такою ж роботою, як ефод; із золота, голубої і пурпурної та червоної вовни і з суканого вісону виготуй їх. 
<p>15 Виготуй нагрудника суддівського мистецької роботи, вчини його такою ж роботою, як ефод: із золота, з голубої, пурпурної та червоної вовни, і з суканого вісону виготуй його. 
<p>16 Він має бути чотирикутний, подвійний, на п'ядь довжиною і на п'ядь шириною. 
<p>17 І вклади в його оправлені камені у чотири ряди. Поруч: рубін, топаз, смарагд, – це один ряд. 
<p>18 Другий ряд: карбункул, сапфір і алмаз, 
<p>19 Третій ряд: опал, агат і аметист. 
<p>20 Четвертий ряд: хризоліт, онікс і яспис. У золоті гнізда треба вставити їх. 
<p>21 Цих каменів має бути дванадцять, за числом колін синів Ізраїля, за іменами їхніми; на кожному, як на печатці, має бути вирізьблено по одному йменню з числа дванадцяти колін. 
<p>22 До нагрудника вчини ланцюжки, сплетені із чистого золота. 
<p>23 І вчини до нагрудника двоє кілець із золота, і прикріпи двоє кілець до двох кінців нагрудника. 
<p>24 І вчини два плетених ланцюжки із золота до обидвох кілець на обидвох кінцях нагрудника. 
<p>25 А два кінці двох ланцюжків причепи до двох гнізд і прикріпи ефод до нараменників з переднього боку. 
<p>26 І ще вчини двоє кілець золотих і прикріпи їх до двох інших кінців нагрудника на внутрішньому боці ефоду. 
<p>27 Також учини двоє кілець золотих і прикріпи їх до двох нараменників ефоду знизу, з переднього боку його, біля пов'язі його над поясом ефоду. 
<p>28 І прив'яжуть нагрудника кільцями його до кілець ефоду шнуром із голубої вовни, щоб він був над поясом ефоду, і щоб не спадав нагрудник з ефоду. 
<p>29 І буде носити Аарон імена синів Ізраїля на нагрудникові суддівському, на серці своєму, коли буде входити до святині, для постійної пам'яті перед лицем Господа. 
<p>30 На нагрудника суддівського наклади Урім та Туммім, і вони будуть на серці Аарона, коли буде він входити до святині перед Господом; і буде Аарон завжди носити суд синів Ізраїля на серці своєму перед Господом. 
<p>31 І вчини верхню ризу до ефоду голубої барви. 
<p>32 Посередині в неї має бути отвір для голови; біля отвору її має бути облямівка ткана, як панцирний отвір, щоб не розривалася. 
<p>33 Подолок її оздоб яблуками із ниток голубої, яхонтової, пурпурної і червоної барви, довкруж подолка її; і дзвіночки золоті поміж ними навкруги. 
<p>34 Золотий дзвоник і яблуко, золотий дзвоник і яблуко, подолком верхньої ризи навкруги. 
<p>35 Вона буде на Аароні на служінні, щоб чутно було від нього звук, коли він буде входити до святині перед Господом і коли буде виходити, щоб йому не вмерти. 
<p>36 І вчини поліровану дощечку із чистого золота і викарбуй на ній, як карбують на печатці: "Святиня Господня". 
<p>37 І прив'яжи її шнурком голубої барви до кидару так, щоб вона була на передньому боці кидару. 
<p>38 І буде вона на чолі в Аарона, і понесе на собі Аарон нестачу приношень, присвячуваних від синів Ізраїля, і всіх дарів, які вони приносять. І буде вона безнастанно на чолі його, для благочинства Господнього до них. 
<p>39 І вчини хітон із вісону і кидар із вісону, і вчини пояс візерунчастої роботи. 
<p>40 Зроби й синам Аароновим хітони, вчини їм пояси, і перев'язі на голову вчини їм для слави і краси. 
<p>41 І одягни в них Аарона, брата твого, і синів його з ним, і помасти їх, і виповни руки їхні, і посвяти їх, і вони будуть священиками Мені. 
<p>42 І вчини їм нижній одяг лляний, для прикриття тілесної голизни від стегон до гомілок. 
<p>43 І нехай буде він на Аароні і на синах його, коли вони входитимуть до скинії зібрання чи приступатимуть до жертовника для служіння у святині, щоб їм не звести на себе гріха і не померти. Це настанова вічна для нього і для нащадків його після нього. 
<h4>Вихід 29 Про посвячення священиків. 
<p>1 Ось, що мусиш ти звершити над ними, щоб висвятити їх на священиків Мені: Візьми одного бичка з волів, і двох баранів без вади; 
<p>2 І хлібів прісних, і опрісноків змішаних з єлеєм, і коржів прісних, помазаних єлеєм; з муки пшеничної вчини їх. 
<p>3 І поклади їх в одну корзину, і принеси їх в корзині, і разом – бичка і двох баранів. 
<p>4 Аарона, а також синів його приведи до входу в скинію зібрання, і обмий їх водою. 
<p>5 І візьми шати, і одягни Аарона в хітон і в верхню ризу, в ефод і в нагрудник, і підпережи по ефоду. 
<p>6 І поклади йому на голову кидар, і укріпи діадему святині на кидарі. 
<p>7 І візьми єлей помазання і вилий йому на голову, і помасти його. 
<p>8 І приведи також синів його, і зодягни їх в хітони. 
<p>9 І підпережи їх поясом, Аарона і синів його, і поклади на них перев'язі, і буде їм належати священство за настановою навіки; і виповни руки Аарона і синів його. 
<p>10 І приведи бичка перед скинію зібрання, і покладуть Аарон і сини його руки свої на голову бичка. 
<p>11 І заколи бичка перед Господом при вході до скинії зібрання. 
<p>12 Візьми крови барана і помасти пальцем твоїм роги жертовника, а всю кров вилий біля підніжжя жертовника. 
<p>13 Візьми увесь жир, який вкриває нутрощі, і жировик з печінки, а обидві нирки і жир, котрий на них, спали на жертовнику. 
<p>14 А м'ясо бичка і шкуру його і нечистоти його спали на вогнищі за табором. Це пожертва за гріх. 
<p>15 І візьми одного барана, і покладуть Аарон і сини його руки свої на голову барана. 
<p>16 І заколи барана, і візьми крови його, і покропи на жертовника з усіх боків. 
<p>17 Розітни барана на куски, вимий нутрощі його і гомілки його, і поклади їх на розтяті куски його і на голову його. 
<p>18 І спали всього барана на жертовнику. Це – пожертва усеспалення Господові, духмяність приємна, пожертва Господові. 
<p>19 Візьми й другого барана, і покладуть Аарон та сини його руки свої на голову барана. 
<p>20 І заколи барана, і візьми крови його, і поклади на крайчик правого вуха Ааронового, і на крайчик правого вуха синів його, і на великий палець правої руки їхньої, і на великий палець правої ноги їхньої; і покропи кров'ю на жертовника з усіх боків.  
<p>21 І візьми крови, котра на жертовнику, і єлею помазання, і покропи на Аарона і на одежу його, і на синів його, і на одежу синів його з ним; і будуть освячені, він і одежа його, і сини його, і одежа їхня з ними. 
<p>22 І візьми від барана жир і курдюк, і жир, який на нутрощах, і жировик із печінки, і обидві нирки і жир на них, праве плече, 
<p>23 І одну круглу хлібину, одного коржа на єлеї, і одного опріснока з корзини, котра перед лицем Господнім. 
<p>24 І поклади усе на руки Ааронові і на руки синам його, і принеси це, коливаючи, перед Господом. 
<p>25 І візьми це з рук їхніх, і спали на жертовнику з усеспаленням для пахощів перед Господом, це пожертва Господові. 
<p>26 І візьми грудину від барана приношення, котрий для Аарона, і принеси її, коливаючи перед Господом, і це буде твоя частка. 
<p>27 І освяти грудинку приношення, котрою коливав, і лопатку піднесення, котра була принесена від жертовного барана, котрий для Аарона і для синів його.
<p>28 І буде це Ааронові і синам його як спадок вічний від синів Ізраїля; бо це – піднесення; піднесення має бути від синів Ізраїля при мирних пожертвах, піднесення їх Господові. 
<p>29 А священні шати, котрі для Аарона, перейдуть після нього до синів його, щоб у них помазувати їх та вручати їм священство. 
<p>30 Сім днів мусить носити їх священик із синів його, який заступив його місце, котрий входить до скинії зібрання для служіння у святині. 
<p>31 А барана посвяти візьми і звари м'ясо його на місці святім. 
<p>32 І нехай з'їдять Аарон і сини його м'ясо барана цього з корзини, біля дверей скинії зібрання. 
<p>33 Тому що через це звершено очищення для вручення їм священства і для посвяти їх; сторонній не мусить їсти цього, бо це святиня. 
<p>34 Якщо залишиться від м'яса посвяти і від хліба до ранку, то спали залишок на вогні: не треба їсти його; бо це – святиня. 
<p>35 І вчини з Аароном і з синами його у всьому так, як Я звелів тобі; і сім днів висвячуватимеш їх. 
<p>36 І бичка за гріх принось кожного дня для очищення, і пожертву за гріх звершуй на жертовнику для очищення його, і помасти його для освячення його. 
<p>37 Сім днів очищай жертовника; і освяти його, і буде жертовник Святиня велика; все, що торкатиметься до жертовника, освятиться, 
<p>38 Ось, що будеш ти приносити на жертовнику: двох ягнят однолітніх кожного дня постійно. 
<p>39 Одне ягня принось уранці, а друге ягня принось увечері. 
<p>40 І десяту частину ефи пшеничної муки, змішаної з чвертю гіна збитого єлею, а для поливання чверть гіна вина, для одного ягняти. 
<p>41 Друге ягня принось увечері і з даром борошна, як уранці, із єлеєм так само принось його для пахощів приємних, на пожертву Господові. 
<p>42 Це – усеспалення постійне родам вашим перед дверима скинії зібрання перед Господом, де буду відкриватися вам, щоб говорити з тобою. 
<p>43 Там буду відкриватися синам Ізраїля, і освятиться місце оце Славою Моєю. 
<p>44 І освячу скинію зібрання і жертовника; і Аарона, і синів його освячу, щоб вони були Мені священиками. 
<p>45 І буду жити серед синів Ізраїля, і буду їм Богом. 
<p>46 І спізнають, що Я Господь, Бог їхній, котрий вивів їх із землі єгипетської, щоб жити Мені серед них. Я Господь, Бог їхній. 
<h4>Вихід 30 Про золотий жертовник і жертвоприношення. 
<p>1 І вчини жертовника для приношення кадіння. З дерева сіттим учини його. 
<p>2 Довжина йому лікоть, і ширина йому лікоть; він має бути чотирикутний; а висота йому два лікті; з нього повинні виходити роги його. 
<p>3 Обклади його чистим золотом, зовні його і по боках його довкруж, і роги його; і вчини до нього золотий вінець довкола. 
<p>4 Під вінцем його, на двох покуттях його, вчини двоє кілець золотих; вчини їх з двох боків його; і будуть вони гніздами для жердин, щоб носити його на них. 
<p>5 Жердини вчини з дерева сіттим, і обклади їх золотом. 
<p>6 І постав його перед запоною, котра перед Ковчегом Одкровення, навпроти віка, котре на Ковчезі Одкровення, де Я буду відкриватися тобі. 
<p>7 На ньому Аарон буде кадити пахучим кадінням; кожного ранку, коли він приготовлятиме лампади, буде кадити ним. 
<p>8 І коли Аарон запалює лампади увечері, він буде кадити ним. Це – постійне кадіння перед Господом вашими поколіннями. 
<p>9 Не приносьте на ньому ніякого іншого кадіння, ні всеспалення, ні приношення хлібного, і не виливайте на нього поливне приношення. 
<p>10 І буде звершувати Аарон очищення над рогами його один раз на рік; кров'ю очищувальної пожертви за гріх він буде очищати його один раз на рік поколінням вашим. Це найвища святиня Господові. 
<p>11 І сказав Господь Мойсеєві, кажучи: 
<p>12 Коли будеш обчислювати синів Ізраїля під час перегляду їх, то нехай кожний дасть викуп за душу свою Господові під час обчислення їх, і не буде поміж ними болячки згубної під час обчислення їх. 
<p>13 Усякий, котрий підпадає під обчислення, мусить давати половину шекля, шекля священного; у шеклі двадцять гер: півшекля приношення Господові. 
<p>14 Усякий, котрий підпадає під обчислення, од двадцяти літ і вище, мусить давати підношення Господові. 
<p>15 Багатий не більше і бідний не менше півшекля мусять давати в приношення Господові для викупу душі вашої.
<p>16 І візьми срібло викупу від синів Ізраїля, і використовуй його на служінні скинії зібрання; і буде це для синів Ізраїля на пам'ять перед Господом, для викуплення душ ваших. 
<p>17 І сказав Господь Мойсеєві, кажучи: 
<p>18 Зроби умивальницю мідну, для вмивання; і підніжжя її мідне, і постав її поміж скинією зібрання і поміж жертовником, і налий в неї води. 
<p>19 І нехай Аарон і сини його миють руки свої і ноги свої. 
<p>20 Коли вони мають входити до скинії зібрання, нехай вони помиються водою, щоб їм не вмерти; або, коли приступатимуть до жертовника для служіння – для жертвоприношення Господові. 
<p>21 Нехай вони помиють руки свої і ноги свої водою, щоб їм не вмерти. І буде їм це настановою вічною, йому і потомкам його в поколіннях їхніх. 
<p>22 І сказав Господь Мойсеєві, кажучи: 
<p>23 Візьми собі найкращих духмяних пахощів: смирни самотічної, п'ятсот шеклів, кориці пахучої половину супроти того, двісті п'ятдесят, тростини ароматної двісті п'ятдесят. 
<p>24 І касії п'ятсот шеклів, по шеклю священному, і гін олії оливкової. 
<p>25 І вчини із цього миро для священного помазання, мастило складове, удатно скомпоноване мастило; це буде миро для священного помазання. 
<p>26 І помасти ним скинію зібрання і Ковчег Одкровення. 
<p>27 І стіл, і все знаряддя його, і світильника і все знаряддя його, і жертовника кадіння, 
<p>28 І жертовника усеспалення, і все знаряддя його, і умивальницю, і підніжків її. 
<p>29 І освяти їх, і буде святиня велика: все, що торкнеться до неї, освятиться. 
<p>30 Помасти Аарона і синів його, і посвяти їх, щоб вони були священиками Мені. 
<p>31 А синам Ізраїля скажи: Це буде у Мене миро священного помазання в поколіннях ваших. 
<p>32 Тіла інших людей не треба помазувати їм, і за складом його не робіть схожого на нього. Воно – святиня! Святинею має бути для вас! 
<p>33 Хто вчинить схоже на нього або хто помазає ним стороннього, той винищиться з народу свого. 
<p>34 І сказав Господь Мойсеєві: Візьми собі духмяних пахощів: стакти, ониху, хелбану духмяного і чистого ладану, – всього порівно, 
<p>35 І вчини з них удатно скомпоноване мастило, кадильну суміш, потерту, чисту, святу. 
<p>36 І потовчи її дрібненько, і поклади її перед Ковчегом Одкровення у скинії зібрання, де Я буду відкриватися тобі: це буде святиня велика для вас. 
<p>37 Кадіння, виготовлене за цим вмістом, не виготовляй [для] себе: нехай святинею буде воно в тебе для Господа. 
<p>38 Хто вчинить подібне, щоб кадити ним, винищиться із народу свого. 
<h4>Вихід 31 Поради працюючим над спорудженням скинії. 
<p>1 І сказав Господь Мойсеєві, кажучи: 
<p>2 Дивися, Я призначаю саме Бецал'їла, сина Урієвого, сина Хура, з коліна Юдиного. 
<p>3 І Я виповнив його Духом Божим, мудрістю, і розважливістю, і веденням і всілякими здібностями 
<p>4 Виготовляти із золота, срібла і міді; 
<p>5 Різьбити каміння для оздоб, і обробляти дерево для всілякої потреби. 
<p>6 Отож, Я даю йому в помічники Оголіява, сина Ахісамахового, з коліна Данового, і в серце всякого мудрого вкладу мудрість, щоб вони вчинили все, що Я наказав тобі; 
<p>7 Скинію зібрання і Ковчег Одкровення і віко до нього, і всі знаряддя скинії, 
<p>8 І стіл, і знаряддя його, і світильника із чистого золота, і всі знаряддя його, і жертовника кадіння, 
<p>9 І жертовника усеспалення, і всі знаряддя його, і умивальницю, і підніжків її, 
<p>10 І шати службові, і шати священні Ааронові священикові, і одежу синам його, для священнослужіння, 
<p>11 І єлей помазання і кадіння духмяне для святині: все так, як Я наказав тобі, вони зроблять. 
<p>12 І сказав Господь Мойсеєві: 
<p>13 Скажи синам Ізраїля так: Суботи мої бережіть, бо це – ознака поміж Мною і вами в покоління ваші, щоб ви знали, що Я Господь, який освячує вас. 
<p>14 І дотримуйтеся суботи, бо вона свята для вас! Хто осквернить її, той нехай буде скараний на смерть. Хто буде в суботу робити щось, та душа має бути винищена із-поміж середовища народу свого. 
<p>15 Шість днів нехай ладнають свої справи, а сьомого – субота спочину, присвячена Господові: усякий, хто ладнає свої справи в суботу, нехай буде скараний на смерть. 
<p>16 І нехай бережуть сини Ізраїля суботу, святкуючи суботу в поколіннях своїх, як заповіт вічний. 
<p>17 Це – ознака поміж Мною і синами Ізраїля навіки; тому що за шість днів утворив Господь небо і землю, а сьомого дня спочив. І був у спокої. 
<p>18 І коли Бог перестав говорити з Мойсеєм на горі Сінай, дав йому дві скрижалі Одкровення, скрижалі кам'яні, на котрих написане було пальцем Божим. 
<h4>Вихід 32 Народ схиляється до ідолопоклоніння. 
<p>1 Коли народ побачив, що Мойсей довго не спускається з гори, то зійшовся до Аарона і сказав йому: Підведися і виготуй нам Бога, котрий би йшов перед нами, бо з цим чоловіком, із Мойсеєм, який вивів нас із єгипетської землі, не знаємо, що сталося. 
<p>2 І сказав їм Аарон: Зніміть золоті ковтки, які у вухах ваших дружин, ваших синів і ваших дочок, і принесіть мені. 
<p>3 І увесь народ познімав золоті ковтки із своїх вух, і принесли до Аарона. 
<p>4 Він узяв їх із рук їхніх, і вчинив із них виливане теля, і обробив його різцем. І сказали вони: Ось Бог твій, Ізраїлю, котрий вивів тебе з єгипетської землі. 
<p>5 Побачивши це, Аарон поставив перед ним жертовника, і проголосив Аарон, кажучи: Завтра свято Господові. 
<p>6 Другого дня вони підвелися вранці, і принесли усеспалення, і привели пожертви мирні: і сів народ їсти і пити, а потім почав веселитися. 
<p>7 І сказав Господь Мойсеєві: Поспіши зійти; бо розбестився народ твій, котрого ти вивів із єгипетської землі. 
<p>8 Дуже скоро ухилилися вони від шляху, котрий Я заповідав їм: Вчинили собі виливане теля, і вклонилися йому, і принесли йому пожертви, і сказали: "Ось Бог твій, Ізраїлю, котрий вивів тебе із єгипетської землі!" 
<p>9 І сказав Господь Мойсеєві: Я бачу народ цей, і ось, народ, він – твердошиїй; 
<p>10 Отож, залиши Мене одного, нехай спалахне гнів Мій на них, і винищу їх, і виведу численний народ від тебе: 
<p>11 Але Мойсей почав благати Господа, Бога свого, і сказав: Нехай не спалахне, Господе, гнів Твій на народ Твій, якого Ти вивів із єгипетської землі силою великою і рукою міцною. 
<p>12 Щоб єгиптяни не говорили: "На загибель Він вивів їх, щоб убити в горах і винищити їх з лиця землі". Одверни спопеляючий гнів Твій, і відміни згубу народові Твоєму. 
<p>13 Пригадай Авраама, Ісаака та Ізраїля, служників Твоїх, котрим присягався Ти Собою, кажучи: "Множачи, помножу насіння ваше, як зорі небесні, і всю землю оцю, про котру Я сказав, дам насінню вашому, і будуть володіти вічно". 
<p>14 І відвернув Господь зло, про яке сказав, що наведе його на народ Свій. 
<p>15 І повернувся і зійшов Мойсей з гори; в руках його було дві скрижалі Одкровення, на котрих написано було з обидвох боків: і на тім, і на другім боці написано було. 
<p>16 Скрижалі були діяння Боже, і письмо, накреслене на скрижалях, було письмо Боже. 
<p>17 І коли почув Ісус голос народу, який гомонів, то сказав Мойсеєві: "Військовий гамір у таборі". 
<p>18 Та Мойсей сказав: Це не крик переможців і не зойк переможених; я чую голос співаків. 
<p>19 А коли він наблизився до табору і побачив виливне теля і танці, тоді він спаленів од гніву і кинув із рук своїх скрижалі, і розбив їх під горою. 
<p>20 І взяв виливне теля, котре вони вчинили, і спалив його в огні, і перетер у тлін, і розсіяв по воді, і дав її пити синам Ізраїля. 
<p>21 І сказав Мойсей Ааронові: Що вчинив тобі народ цей, що ти увів його у гріх великий? 
<p>22 Але Аарон сказав: Нехай не розпалюється гнів володаря мого; ти знаєш цей народ, що він буйний. 
<p>23 Вони сказали мені: "Зроби нам бога, котрий простував би перед нами; тому що з Мойсеєм, з оцим чоловіком, який вивів нас із єгипетської землі, не відаємо, що сталося". 
<p>24 І я сказав їм: "У кого є золото, зніміть із себе". І віддали мені; Я кинув у вогонь, і вийшло оце теля. 
<p>25 Мойсей побачив, що цей народ шалений, бо Аарон спричинив його шал, на сором перед ворогами його. 
<p>26 І тоді постав Мойсей у воротах табору, і сказав: Хто Господній – до мене, і зібралися до нього всі сини Левіїні. 
<p>27 І він сказав їм: Так говорить Господь, Бог Ізраїлів: Покладіть кожний свого меча на стегно своє, пройдіться табором од воріт до воріт і назад, і вбивайте кожний брата свого, кожний друга свого, кожний ближнього свого. 
<p>28 І вчинили сини Левіїні за словом Мойсея: і впало того дня з народу близько трьох тисяч чоловік. 
<p>29 Тому що Мойсей сказав: Сьогодні посвятите руки ваші Господові, кожний в сині своєму, і в браті своєму, нехай дарує Він вам сьогодні благословення. 
<p>30 Другого дня сказав Мойсей народові: Ви вчинили великий гріх; отож, я піднімуся до Господа, чи не сплачу за гріха вашого. 
<p>31 І повернувся Мойсей до Господа, і сказав: О, народ сей вчинив великий гріх; виготовив собі золотого бога. 
<p>32 Прости їм гріх їхній. А коли ні, то зітри й мене з книжки Твоєї, в котру Ти вписав. 
<p>33 Господь сказав Мойсеєві: Того, хто згрішив переді Мною, зітру з книги Моєї. 
<p>34 Отож, іди, веди народ цей, куди Я сказав тобі. Ось, Ангел Мій піде перед тобою, і в день відвідин Моїх Я навідаюся до них і покараю за гріх. 
<p>35 І уразив Господь народ за виливане теля, котре вчинив Аарон. 
<h4>Вихід 33 Продовження мандрів. 
<p>1 І сказав Господь Мойсеєві: Рушай, іди звідси ти і народ, котрого ти вивів із єгипетської землі, на землю, про яку Я клявся Авраамові, Ісаакові та Якові, кажучи: Нащадкам твоїм дам її. 
<p>2 І пошлю перед тобою Ангела, і прожену ханаанеїв, амореїв, хеттеїв, періззеїв, хіввеїв і євусеїв. 
<p>3 І введе він вас на землю, де тече молоко і мед; тому що Сам не піду серед вас, щоб не погубити Мені вас на шляху, тому що ви народ твердошиїй. 
<p>4 Народ, зачувши грізне слово оце, заридав, і ніхто не почепив на себе прикрас своїх. 
<p>5 Бо Господь сказав Мойсеєві: Скажи синам Ізраїля: Ви народ твердошиїй; якщо Я пройду серед вас, то за одну хвилину винищу вас; Отож, зніміть із себе прикраси свої; Я поміркую, що Мені вчинити з вами. 
<p>6 Сини Ізраїля зняли з себе прикраси свої біля гори Хорив. 
<p>7 А Мойсей узяв і поставив собі шатро поза табором, віддалік од нього, і назвав його скинією зібрання; і кожний, хто шукав Господа, приходив до скинії зібрання, котра була поза табором. 
<p>8 І коли Мойсей виходив до скинії, увесь народ підводився, і ставав кожний біля входу до свого шатра і дивився услід Мойсеєві, аж доки він не входив до скинії; 
<p>9 Коли ж Мойсей заходив до скинії, тоді опускався стовп хмаровидний і зупинявся біля входу до скинії, і Господь говорив із Мойсеєм. 
<p>10 І бачив увесь народ стовп хмаровий, який стояв біля входу до скинії; і підводився увесь народ, і поклонявся кожний біля входу до шатра свого. 
<p>11 І говорив Господь з Мойсеєм лицем до лиця, так, наче розмовляв би хтось із другом своїм; і він повертався до табору; а служник його, Ісус, син Навина, юнак, не покидав скинію.
<p>12 Мойсей сказав Господові: Ось, Ти кажеш мені: "Веди народ цей", а не відкрив мені, кого пошлеш зі мною, хоч Ти сказав: "Я знаю тебе за іменем, і ти здобув прихильність в очах Моїх". 
<p>13 Отже, якщо я здобув прихильність в очах Твоїх, то благаю: відкрий мені шлях Твій, щоб я спізнав Тебе, щоб здобути прихильність в очах Твоїх; і помисли, що оці люди є Твій народ. 
<p>14 Господь сказав: Сам Я піду з тобою і приведу тебе до спокою. 
<p>15 Мойсей сказав Йому: Якщо не підеш Сам зі мною, то й не виводь нас звідси. 
<p>16 Тому що з якого знаку довідатися, що я і народ Твій здобули прихильність у Твоїх очах? Чи не з того, що Ти підеш із нами? Тоді я і народ Твій будемо вирізнятись з-поміж усіх народів лиця землі. 
<p>17 І сказав Господь Мойсеєві: Те, про що ти говориш, Я вчиню; тому що ти здобув прихильність в очах Моїх, і Я знаю тебе за іменем. 
<p>18 Мойсей сказав: Я благаю тебе, дай мені побачити славу Твою. 
<p>19 І сказав Господь: Я проведу перед тобою всю славу Мою, і проголошу ймення Єгови перед тобою, і кого помилувати, помилую, кого пожаліти, пожалію. 
<p>20 І потім сказав Він: Обличчя Мого не можна тобі побачити, тому що людина не може побачити Мене і залишитися живою. 
<p>21 І сказав Господь: Ось місце у Мене: стань на оцій скелі. 
<p>22 А коли буде проходити слава Моя, Я поставлю тебе в розхилі скелі, і прикрию тебе рукою Моєю, доки не пройду. 
<p>23 І коли відхилю руку Свою, ти побачиш Мене іззаду, а обличчя Моє буде невидиме. 
<h4>Вихід 34 Другі скрижалі. 
<p>1 І сказав Господь Мойсеєві: Витеши собі дві скрижалі кам'яні, схожі на попередні, і Я напишу на цих скрижалях слова, які були на попередніх скрижалях, котрі ти розбив. 
<p>2 І будь готовий на ранок; і вийди вранці на гору Сінай, і постань там переді Мною на вершині гори.
<p>3 Але ніхто не мусить підніматися з тобою, і ніхто не повинен з'являтися на всій горі; навіть худоба, дрібна і велика, не повинна пастися поблизу гори цієї.
<p>4 І витесав Мойсей дві скрижалі кам'яні, схожі на попередні, і, підвівшись уранці, піднявся на гору Сінай, як наказав йому Господь, і взяв до рук свої дві скрижалі кам'яні. 
<p>5 І зійшов Господь у хмарині і зупинився там поблизу від нього, і проголосив ймення Єгови. 
<p>6 І пройшов Господь перед ним і оголосив: Господь, Господь, Бог милостивий і милосердний, довготерпеливий, великий у доброті та істинний. 
<p>7 Той, що зберігає милість на тисячі поколінь, Той, що прощає вину і злочини, і гріх, але також і Той, що не полишає без покарання, а тому карає вину батьківську у дітях до третього і четвертого покоління. 
<p>8 Мойсей тої ж миті упав на землю, і поклонився Богові. 
<p>9 І сказав: Якщо я здобув прихильність в очах Твоїх, Володарю, то нехай пройде Володар посеред нас; бо народ цей твердошиїй. Прости беззаконня наші і гріхи наші, і вчини нас спадщиною Своєю. 
<p>10 І сказав Господь: Ось, Я ставлю заповіта: перед усім народом твоїм звершу чудеса, яких не було на всій землі у жодних народів; і побачить увесь народ, серед котрого ти живеш, діяння Господа: бо страшне буде те, що Я вчиню для тебе. 
<p>11 Збережи те, що наказую тобі нині: ось, Я проганяю від тебе амореїв, ханаанеїв, хеттеїв, періззеїв, хіввеїв і євусеїв; 
<p>12 Гляди, не приставай на спілку із мешканцями тої землі, у котру ти увійдеш, щоб вони не стали сіттю для вас. 
<p>13 Жертовники їхні зруйнуйте, стовпи їхні зламайте, повирубуйте священні гаї їхні. 
<p>14 Бо ти не мусиш поклонятися іншому Богові, окрім Господа, тому що ймення Його – Ревний; Він – Бог ревний. 
<p>15 Не приставай на спілку із мешканцями тої землі, щоб, коли вони будуть блудодіяти слідом за богами своїми і приносити пожертви богам своїм, не запросили й тебе, і ти не з'їв би від пожертви їхньої. 
<p>16 І не бери з дочок їхніх дружин синам своїм, щоб дочки їхні, блудячи услід за богами своїми, не ввели і синів твоїх у блудодіяння слідом за богами своїми. 
<p>17 Не роби собі богів виливаних. 
<p>18 Свята Опрісноків дотримуйся: сім днів їж прісний хліб, як Я наказав тобі, у призначений час місяця Авіва; бо в місяці Авіві вийшов ти з Єгипту. 
<p>19 Усе, що відкриває утробу, – то Моє, як і всяка твоя худоба чоловічої статі, що відкриває утробу, із корів та овець. 
<p>20 Первістка з віслюків викупляй за ягня, а якщо не викупиш, то зламай йому шию. Усіх первістків із синів твоїх викупляй. Нехай не з'являються переді Мною з порожніми руками.
<p>21 Шість днів працюй, а сьомого дня спочинь; спочивай навіть у пору посіву і жнив. 
<p>22 І свято седмиць звершуй, свято початку жнив пшениці і свято збирання плодів наприкінці року. 
<p>23 Тричі на рік мусить з'являтися вся чоловіча стать твоя перед Володарем, Господом Богом Ізраїля. 
<p>24 Бо Я прожену народи від тебе, і поширю межі твої, і ніхто не зажадає землі твоєї, якщо ти будеш з'являтися перед Господом, Богом твоїм, тричі на рік. 
<p>25 Не виливай крови пожертви Моєї на квасне, і пожертва свята Пасхи не повинна залишатися до ранку. 
<p>26 Найперші плоди землі твоєї принось у дім Господа, Бога твого. Не вари козляти в молоці матері його. 
<p>27 І сказав Господь Мойсеєві: Напиши собі слова оці, бо в цих словах Я складу заповіта з тобою і з Ізраїлем. 
<p>28 І пробув там Мойсей у Господа сорок днів і сорок ночей, хліба не їв, і води не пив; і написав на скрижалях слова заповіту, - десять заповідей. 
<p>29 Коли сходив Мойсей з гори Сінай, і дві скрижалі Одкровення були в руках у Мойсея при сходженні його з гори, то Мойсей не знав, що лице його стало сяяти промінням від того, що Бог говорив з ним. 
<p>30 І побачив Мойсея Аарон і всі сини Ізраїля, і ось, обличчя його сяє, і боялися підійти до нього.
<p>31 І прикликав їх Мойсей, і прийшли до нього Аарон і всі старшини громади, і розмовляв Мойсей з ними. 
<p>32 Після цього наблизилися всі сини Ізраїля, і він заповідав їм усе, що говорив йому Господь на горі Сінай. 
<p>33 І коли Мойсей перестав розмовляти з ними, то запнув лице покривалом. 
<p>34 А коли входив Мойсей до Господа, щоб розмовляти з Ним, тоді знімав покривало, аж доки не виходив. А коли виходив, то переказував синам Ізраїля все, що заповідано було [Богом]. 
<p>35 І бачили сини Ізраїля, що сяє лице Мойсеєве, і Мойсей знову запинався покривалом, допоки не входив розмовляти з Ним. 
<h4>Вихід 35 Про суботу. 
<p>1 І зібрав Мойсей всю громаду синів Ізраїля і сказав їм: Ось, що заповідав Господь робити; 
<p>2 Шість днів ладнайте свої справи, а сьомий день має бути у вас святим – субота спочину Господа; Усякий, хто залагоджуватиме в суботу справи свої, скараний буде на смерть. 
<p>3 Не запалюйте вогню у всіх житлах ваших в день суботи. 
<p>4 І сказав Мойсей усій громаді синів Ізраїля: Ось, що заповідав Господь: 
<p>5 Зробіть від себе приношення Господові; Кожний по щирості нехай принесе Господові золото, срібло і мідь. 
<p>6 Вовну голубого, пурпурного і червоного кольору, і вісон і козячу вовну. 
<p>7 Шкури баранячі червоні, і шкури тахашів, і дерево сіттим, 
<p>8 І єлей для світильника, і пахощі для єлея помазання і для духмяних кадінь. 
<p>9 Камінь онікс і каміння вставне для ефоду і нагрудника. 
<p>10 І всякий з вас мудрий серцем нехай прийде і вчинить все, що наказав Господь. 
<p>11 Скинію і покриття її і верхнє покриття її, гачки і бруси її, жердини її, стовпи її і підніжки її, 
<p>12 Ковчега й жердини його, віко і завісу для заслони, 
<p>13 Стола і жердини його, і всі знаряддя його, і хліби показні, 
<p>14 І світильника для освітлення із знаряддями його, і лампади його і єлей для освітлення, 
<p>15 І жертовника для кадіння, і жердини його, і єлей помазання і духмяні кадіння, і запону на вхід до скинії, 
<p>16 Жертовника усеспалення і решітку мідну для нього, і жердини його, і всі знаряддя його, умивальницю, і підніжки її, 
<p>17 Запони подвір'я, стовпи його і підніжки їхні, і запону на вході до подвір'я. 
<p>18 Кілля скинії, і кілля подвір'я, і мотузки їхні, 
<p>19 Шати службові для служіння у святині, і священні шати Ааронові священикові, і одежу синам його для священнодіяння. 
<p>20 І пішла вся громада синів Ізраїля від Мойсея. 
<p>21 І приходили всі, котрих кликало серце, і всі, котрих спонукав дух, і приносили приношення Господові для облаштування скинії зібрання і для всіх потреб її і для священної одежі. 
<p>22 І приходили чоловіки з дружинами, і всі за покликом серця приносили обручки, ковтки, перстні і підвіски, всілякі золоті речі, кожний, хто лиш хотів приносити золото Господові. 
<p>23 І кожний, у кого була вовна голубого, пурпурного і червоного кольору, вісон і козяча вовна, шкури баранячі червоні і шкури тахашів, приносив їх. 
<p>24 І кожний, хто жертвував срібло чи мідь, приносив це у дар Господові; І кожний, у кого було дерево сіттим, приносив це на всіляку потребу для скинії. 
<p>25 І всі жінки, мудрі серцем, пряли своїми руками і приносили пряжу голубого, пурпурного і червоного кольору, і вісон. 
<p>26 І всі жінки, котрих закликало серце, які вміли прясти, пряли козячу вовну. 
<p>27 А князі приносили камінь онікс і камені вставні для ефоду і нагрудника, 
<p>28 Також і пахощі, і єлей для світильника, і для виготовлення єлею помазання, і для духмяних кадінь. 
<p>29 І всі чоловіки і дружини із синів Ізраїля, котрих закликало серце принести на всіляку справу, яку Господь через Мойсея звелів учинити, приносили доброчинний дар Господові. 
<p>30 І сказав Мойсей синам Ізраїля: Завважте, Господь призначив саме Бецал'їла, сина Урії, сина Хура з коліна Юдиного. 
<p>31 І виповнив його Духом Божим, мудрістю, розважливістю, веденням і всілякими здібностями, 
<p>32 Виготовляти пречудові тканини, золоті, срібні і мідні речі. 
<p>33 І різьбити каміння для прикрас, і різьбити по дереву, і виконувати всіляку художню роботу. 
<p>34 І здатність навчати інших уклав до серця його, його і Оголіява, сина Ахісамахового, з коліна Данового. 
<p>35 Він виповнив серце їхнє мудрістю, щоб виконувати всіляку роботу різб'яря і талановитого ткача і вишивальника по голубій, пурпуровій, червоній та вісоновій тканині, і ткачів, які виконували всіляку роботу, а також виготовляли чудові тканини. 
<h4>Вихід 36 Щедрі приношення 
<p>1 І почав працювати Бецал'їл, Оголіяв і всі мудрі серцем, котрим Господь дарував мудрість і поміркованість, щоб уміли вчинити всіляку роботу, необхідну для святині, як звелів Господь. 
<p>2 І прикликав Мойсей Бецал'їла та Оголіява і всіх мудрих серцем, котрим Господь дав мудрість, і всіх, у кого серце жадало прилучитися до роботи і працювати. 
<p>3 І взяли вони від Мойсея усі приношення, котрі принесли сини Ізраїля, на потреби святині, щоб працювати. Між тим, іще продовжували приносити до нього доброчинні дари щоранку. 
<p>4 Тоді прийшли всі мудрі серцем, котрі здійснювали всіляку роботу у святині, кожний від своєї роботи, котрою він займався. 
<p>5 І сказали Мойсеєві, кажучи: Народ багато приносить, більше, аніж необхідно для робіт, які звелів Господь учинити. 
<p>6 І наказав Мойсей, і оголошено було в таборі, щоб ані чоловік, ані жінка не вчиняли вже нічого для приношення у святиню; І перестав народ приносити. 
<p>7 Запасів було достатньо на всілякі роботи, котрі належало здійснити, і навіть набагато більше. 
<p>8 І вчинили всі мудрі серцем, які займалися скинійною роботою: десять покривал із суканого вісону і голубої, пурпурної та червоної вовни; І херувимів виткали майстерною роботою. 
<p>9 Довжина кожного покривала – двадцять вісім ліктів; І ширина кожного покривала чотири лікті; Усім покривалам одна міра. 
<p>10 І поєднав він п'ять покривал одне з другим, а також інші п'ятеро покривал поєднав одне з другим. 
<p>11 І вчинив петельки голубої барви по крайчику одного покривала, де воно з'єднувалося з другим; Отак учинив він і на крайчику останнього покривала, щоб з'єднати його з другим. 
<p>12 П'ятдесят петельок вчинив він на одному покривалі, і п'ятдесят петельок вчинив на крайчику покривала, де воно з'єднується з другим; Ці петельки були тотожними. 
<p>13 І виготовив п'ятдесят гачків золотих, і гачками з'єднав одне покривало з другим, і стала скинія одним цілим. 
<p>14 Потім виготовив покривала з козячої вовни для покриття скинії: одинадцять покривал вчинив таких. 
<p>15 Довжиною покривало – тридцять ліктів; шириною покривало – чотири лікті; Одинадцятьом покривалам – одна міра. 
<p>16 І з'єднав він п'ять покривал осібно і шість покривал осібно. 
<p>17 І виготовив п'ятдесят петельок на крайчику покривала крайнього, де воно з'єднується з другим, і п'ятдесят петельок вчинив на крайчику покривала, яке мало з'єднуватися з другим. 
<p>18 І виготовив п'ятдесят мідних гачків для з'єднання покриття, щоб утворилося одне ціле. 
<p>19 І виготовив для скинії покриття із червоних баранячих шкур, і покриття зверху із шкур тахашів. 
<p>20 І виготовив вертикальні бруси для скинії із дерева сіттим; 
<p>21 Десять ліктів довжина бруса і півтора ліктя ширина кожного бруса. 
<p>22 У кожного бруса по два шипи, на однаковій відстані один від одного; Отак виготовив він усі бруси скинії. 
<p>23 І виготовив для скинії двадцять таких брусів для південної сторони. 
<p>24 І сорок срібних підніжків виготовив він під двадцять брусів: два підніжки під один брус для двох шипів його, і два підніжки під другий брус для двох шипів його, 
<p>25 І для другого боку скинії, на північ, виготовив двадцять брусів. 
<p>26 І сорок срібних підніжків: два підніжки під один брус, і два підніжки під другий брус. 
<p>27 А для причілкового боку скинії, на захід, виготовив шість брусів. 
<p>28 І два бруси вчинив для наріжжя скинії, що на задньому боці. 
<p>29 І були вони з'єднані внизу і з'єднані вгорі одним кільцем: так учинив він з ними обома на обидвох наріжжях. 
<p>30 І було вісім брусів, і срібних підніжків шістнадцять, по два підніжки під кожний брус. 
<p>31 І виготовив жердини з дерева сіттим, п'ять для брусів одного боку скинії, 
<p>32 І п'ять жердин для брусів західного боку скинії; І п'ять жердин для брусів заднього боку скинії. 
<p>33 І виготовив внутрішню жердину, яка проходила б серединою брусів від одного кінця до другого. 
<p>34 Бруси обіклав золотом, і кільця, в котрі вкладаються жердини, вчинив із золота, і жердини обклав золотом. 
<p>35 І виготовив запону з голубої, пурпурної та червоної вовни, із суканого вісону і мистецькою роботою вчинив її з херувимами. 
<p>36 І виготовив для неї чотири стовпи із дерева сіттим, і обклав їх золотом, із золотими гачками, і вчинив для них чотири срібних виливаних підніжжя. 
<p>37 І виготовив запону при вході до скинії з голубої, пурпурної та червоної вовни, а також із суканого вісону, вишиваної роботи, 
<p>38 І п'ять стовпів для неї з гачками, і обклав верхи їхні, і пов'язі їхні золотом, і вчинив п'ять мідних виливаних підніжків. 
<h4>Вихід 37 Ковчег. 
<p>1 І виготовив Бецал'їл Ковчега з дерева сіттим, довжина його – два лікті з половиною, ширина його – півтора ліктя і висота його – півтора ліктя. 
<p>2 І обклав його чистим золотом зсередини і зовні, і вчинив довкола нього золотий вінець. 
<p>3 І відлив для нього четверо кілець золотих, на чотирьох нижніх кутах його: двоє кілець на однім боці його, і двоє кілець на другому боці його. 
<p>4 І вчинив жердини з дерева сіттим, і обклав їх золотом. 
<p>5 І вклав жердини в кільця, по боках Ковчега, щоб носити Ковчега. 
<p>6 І вчинив віко з чистого золота; довжина його два лікті з половиною, а ширина – півтора ліктя.
<p>7 І викарбував з одного шматка золота двох херувимів, учинив їх на обидвох кінцях віка. 
<p>8 Одного херувима з одного кінця, а другого херувима з другого кінця. Херувими були піднесені на обидвох кінцях віка – так учинив їх. 
<p>9 І були херувими з розпростертими догори крилами, і затінювали крилами своїми віко, а лицями своїми були [звернені] один до одного, – до віка були схилені лиця херувимів. 
<p>10 І виготовив стола з дерева сіттим, довжиною на два лікті, шириною – на лікоть і висотою – на півтора ліктя. 
<p>11 І обклав його золотом чистим; і вчинив довкола нього золотий вінець. 
<p>12 І виготовив довкола нього лиштву з долоню, і вчинив золотий вінець по колові лиштви. 
<p>13 І виготовив для нього четверо виливаних кілець із золота, і припасував кільця міцно по чотирьох кутах, біля чотирьох підніжків його. 
<p>14 При лиштві були ті кільця, щоб укладати жердини та носити стола. 
<p>15 І виготовив жердини з дерева сіттим, і обклав їх золотом, щоб носити стола. 
<p>16 Потім виготовив посудини, які належали до стола: миски, кадильниці, кухлі та чаші з чистого золота, аби поливати ними. 
<p>17 І виготовив світильника із чистого золота, карбованого вчинив світильника, стебло його, гілки його, чашечки його, яблука його і квіти його виходили з нього. 
<p>18 Шість гілок виходило з боків його: три гілки світильника з одного боку, і три гілки світильника з другого боку його. 
<p>19 Три чашечки були схожі на мигдальну квітку, яблуко і квіти на одній гілці, і три чашечки, схожі на мигдальну квітку, яблуко і квіти на другій гілці: Отак на всіх шести гілках, які виходили із світильника. 
<p>20 А на стеблі світильника було чотири чашечки, схожі на мигдальні квітки з яблуками. 
<p>21 У шести гілок, які виходили з нього, яблуко під першими двома гілками, і яблуко під другими двома гілками і яблуко під третіми двома гілками. 
<p>22 Яблука і гілки їхні виходили з нього, увесь він був карбований, суцільний, з чистого золота. 
<p>23 І вчинив для нього сім лампад, і щипці до нього, і лотки для нього – з чистого золота. 
<p>24 Із таланту чистого золота вчинив його з усіма знаряддями його. 
<p>25 І спорудив жертовника кадіння з дерева сіттим, довжина його – лікоть, і ширина його – лікоть, чотирикутний, висота його два лікті; з нього виходили роги його. 
<p>26 І обклав його чистим золотом, верх його та стіни його навколо, і роги його, і вчинив до нього золотий вінець навколо. 
<p>27 Під віночком його на двох покуттях його вчинив двоє кілець золотих, з двох боків його вчинив їх, щоб укладати в них жердини, аби носити його. 
<p>28 Жердини вчинив з дерева сіттим, і обклав їх золотом. 
<p>29 І вчинив миро для священного помазання, і кадіння духмяне, чисте – умільцем компонувати мазі.
<h4>Вихід 38 Жертовник усеспалення. 
<p>1 І виготовив жертовника усеспалення з дерева сіттим довжиною на п'ять ліктів і шириною на п'ять ліктів, чотирикутний, висотою на три лікті. 
<p>2 І виготовив роги на чотирьох покуттях його, так що з нього виходили роги, і обклав його міддю. 
<p>3 І вчинив усі знаряддя жертовника: горщики, лопатки, чаші, виделки і вугільниці, і все знаряддя його вчинив із міді. 
<p>4 І виготовив для жертовника решітку, схожу на сіть із міді, по крайчику його внизу до половини його. 
<p>5 І вчинив четверо кілець на чотирьох покуттях мідної решітки для вкладання жердин. 
<p>6 І вчинив жердини з дерева сіттим, і обклав їх міддю. 
<p>7 І вклав жердини у кільця на боках жертовника, щоб носити його за допомогою їхньою; порожнього усередині із дощок учинив його. 
<p>8 І виготовив умивальницю з міді і підніжки до неї із дзеркал тих [жінок], які служили біля входу до скинії зібрання. 
<p>9 І виготовив подвір'я: з південного боку, на південь, запони із суканого вісону, завдовжки сто ліктів. 
<p>10 Стовпів для них двадцять і підніжків для них двадцять мідних, гачки для стовпів і пов'язі їхні із срібла. 
<p>11 І на північному боці – запони по сто ліктів; стовпів для них двадцять і підніжків до них двадцять мідних; гачки біля стовпів і пов'язі їхні із срібла. 
<p>12 І з західного боку – запони на п'ятдесят ліктів, стовпів для них десять, і підніжків до них – десять, гачки на стовпах і пов'язі їхні – із срібла. 
<p>13 І з переднього боку на схід – запони на п'ятдесят ліктів. 
<p>14 Для одного боку воріт подвір'я – запони на п'ятнадцять ліктів; стовпів для них три, і підніжків до них три; 
<p>15 І для другого боку – запони на п'ятнадцять ліктів, стовпів для них три, і підніжків до них три. 
<p>16 Усі запони на всі боки подвір'я – з суканого вісону. 
<p>17 А підніжки стовпів з міді, гачки на стовпах і пов'язі їхні із срібла; а верхи у них обкладені сріблом, і всі стовпи подвір'я з'єднані пов'язями срібними. 
<p>18 А запона для воріт подвір'я візерункової роботи із голубої, пурпурної і червоної вовни, а також із суканого вісону, довжиною на двадцять ліктів, висотою на п'ять ліктів, по всьому протязі, як запони подвір'я. 
<p>19 І стовпів для неї чотири, і підніжків до них чотири мідних, гачки у них срібні, а верхи їхні обкладені сріблом, і пов'язі їхні срібні. 
<p>20 Усі паколи довкола скинії і подвір'я мідні. 
<p>21 Ось перелік того, що використане для скинії Одкровення, зроблене за наказом Мойсея, засобом левитів під наглядом Ітамара, сина Ааронового, священика. 
<p>22 А робив усе, що звелів Господь Мойсеєві, Бецал'їл, син Урії, сина Хура, з коліна Юдиного. 
<p>23 І з ним Оголіяв, син Ахісамахів, з коліна Данового, різьб'яр і вишуканий ткач і вишивальник, по голубій, пурпуровій, червоній і вісоновій тканині. 
<p>24 Усього золота пішло для виготовлення всього знаряддя святині, золота, принесеного в дар, було двадцять дев'ять талантів і сімсот тридцять шеклів, шеклів священних. 
<p>25 А срібла від перерахованих осіб громади – сто талантів і тисяча сімсот сімдесят п'ять шеклів, шеклів священних. 
<p>26 Із шестисот трьох тисяч п'ятсот п'ятдесяти чоловіків, з кожного, який потрапив у перелік, від двадцяти літ і вище, по півшекля з чоловіка, рахуючи на шекль священний. 
<p>27 Сто талантів срібла використано на виливання підніжків святині і підніжків у запони; Сто підніжків із ста талантів, по таланту на підніжок. 
<p>28 А із тисячі сімсот сімдесяти п'яти шеклів вчинив він гачки для стовпів і покрив верхи їхні, і поробив пов'язі для них. 
<p>29 А міді, принесеної в дар, було сімдесят талантів і дві тисячі чотириста шеклів. 
<p>30 З неї вчинив він підніжки для стовпів біля входу в скинію свідчення, і жертовника, і решітку мідну для нього, і всі посудини жертовника. 
<p>31 І підніжки для стовпів усього подвір'я, і підніжки для стовпів воріт подвір'я, і всі паколи скинії і всі паколи довкола подвір'я. 
<h4>Вихід 39 Убрання для першосвященика Аарона. 
<p>1 Також із голубої, пурпурної і червоної вовни учиняли вони службове убрання для служіння у святому місці; Також учиняли священне вбрання Ааронові, як звелів Господь Мойсеєві. 
<p>2 І вчинив ефод із золотого, та з голубого, пурпурного і червоного, і суканого вісону. 
<p>3 І повитягували вони золото на бляху, і витягли з неї нитки, щоб заткати поміж голубими, пурпурними, червоними і вісоновими нитками, майстерною роботою. 
<p>4 І вчиняли для нього нараменники – на обидвох кінцях він був зв'язаний. 
<p>5 І пояс ефоду, котрий на ньому, однакової з ним роботи, вчинений був із золота, з голубої, пурпурної та червоної вовни, а також із суканого вісону, як звелів Господь Мойсеєві. 
<p>6 І огранили камені оніксові, вставивши їх у золоті гнізда і вирізали на них імена синів Ізраїля, як вирізають на печатках. 
<p>7 І поклав він їх на нараменники ефоду, на пам'ять для синів Ізраїля, як заповідав Господь Мойсеєві. 
<p>8 І вчинив нагрудника мистецької роботи, такою ж роботою, як ефод, із золота, з голубої, пурпурної та червоної вовни, а також із суканого вісону. 
<p>9 Він був чотирикутний; подвійного вчинили вони нагрудника на п'ядь довжиною і на п'ядь шириною, подвійний він був. 
<p>10 І вставили в нього чотири ряди каменів. Поряд: рубін, топаз, смарагд – це перший ряд. 
<p>11 У другому ряду: карбункул, сапфір, і алмаз. 
<p>12 У третьому ряду: опал, агат і аметист; 
<p>13 У четвертому ряду: хризоліт, берил, і онікс. І вставлені вони були у золоті гнізда. 
<p>14 Каменів було за числом імен синів Ізраїля; Дванадцять було їх, за числом імен їхніх, і на кожному з них вирізано було, як на печатці, по одному імені, для дванадцяти колін. 
<p>15 До нагрудника виготовили грубі ланцюжки плетеної роботи з чистого золота. 
<p>16 І виготовили дві золотих оправи і двоє золотих кілець, і прикріпили двоє кілець до двох кінців нагрудника. 
<p>17 І протягли обидва плетені ланцюжки у два кільця на кінцях нагрудника. 
<p>18 А два кінці двох ланцюжків прикріпили до двох оправ, і прикріпили їх до нараменника ефоду з лицьового боку його. 
<p>19 І ще вчинили двоє кілець золотих, і прикріпили до двох інших кінців нагрудника, на тім боці, котрий знаходиться щодо ефоду всередині. 
<p>20 І ще вчинили двоє кілець золотих, і прикріпили їх до двох нараменників ефоду знизу, з лицьового боку його, біля з'єднання його над поясом ефоду. 
<p>21 І прикріпили нагрудника кільцями його до кілець ефоду шнуром із голубої вовни, щоб він був над поясом ефоду, і щоб не відходив нагрудник від ефоду, як звелів Господь Мойсеєві. 
<p>22 І вчинив верхню ризу до ефоду, ткану, всю з голубої вовни. 
<p>23 І серед верхньої ризи отвір, як отвір в кольчузі, і довкола нього обшиття, щоб не зношувалася. 
<p>24 Унизу подолком верхньої ризи виготовили вони яблука з голубої, пурпурної вовни. 
<p>25 І вчинили дзвіночки з чистого золота, і повісили дзвіночки поміж яблуками на подолі верхньої ризи довкола, 
<p>26 Дзвіночок і яблуко, дзвіночок і яблуко на подолі верхньої ризи довкола для служіння, як звелів Господь Мойсеєві. 
<p>27 І вчинили для Аарона і для синів його хітони із вісону, ткані. 
<p>28 І кидар із вісону, і головні перев'язі із вісону, і нижній лляний одяг із суканого вісону. 
<p>29 І пояс із суканого вісону, із голубої, пурпурної і червоної вовни, вишиваної роботи, як звелів Господь Мойсеєві. 
<p>30 І вчинили поліровану платівку, діадему святині, з чистого золота, і накреслили на ній письмо, як вирізають на печатці: "Святиня Господня". 
<p>31 І прикріпили до неї шнура з голубої вовни, щоб прив'язати її до митри зверху, як звелів Господь Мойсеєві. 
<p>32 Так скінчили вони всю роботу для скинії зібрання; І вчинили сини Ізраїля все, як звелів Господь Мойсеєві, так і вчинили. 
<p>33 І принесли до Мойсея скинію, покриття і все знаряддя її, гачки її, бруси її, жердини її, стовпи її і підніжки її. 
<p>34 Покриття із шкур баранячих червоних, і покриття із шкур тахашів, і запону, що запинала, 
<p>35 Ковчег Одкровення і жердини його, і віко, 
<p>36 Стола з усіма знаряддями його і хліби показні, 
<p>37 Світильника з чистого золота, лампади розставлені на ньому своїм чином і всі знаряддя його, і єлей для освітлення. 
<p>38 Золотого жертовника і єлей помазання, і пахощі для кадіння, і запону на вхід до скинії, 
<p>39 Жертовника мідного і мідну решітку до нього, жердини його і всі знаряддя його, умивальницю і підніжки її. 
<p>40 Запони подвір'я, стовпи і підніжжя, запону до воріт подвір'я, мотузки і паколи, і всі речі, які призначені для служіння в скинії зібрання. 
<p>41 Шати службові для служіння у святині, освячену одежу Ааронові священикові, і одяг синам його для священнодіяння. 
<p>42 Як звелів Господь Мойсеєві, так і вчинили сини Ізраїля усі ці роботи. 
<p>43 І побачив Мойсей всю роботу, і ось вони виконали її; Як звелів Господь, так і вчинили. І благословив їх Мойсей. 
<h4>Вихід 40 Скинія споруджена і освячена. 
<p>1 І сказав Господь Мойсеєві, кажучи: 
<p>2 Першого місяця, першого дня місяця постав скинію зібрання. 
<p>3 І постав у ній Ковчега Одкровення, і запни Ковчега запоною.
<p>4 І внеси стола, і порозставляй на ньому своїм чином всі речі його, і внеси світильника, і постав на ньому лампади його; 
<p>5 І постав золотого жертовника для кадіння перед Ковчегом Одкровення, і повісь запону біля входу до скинії. 
<p>6 І постав жертовника усеспалення перед входом до скинії зібрання. 
<p>7 І постав умивальницю поміж скинією зібрання і поміж жертовником, і влий до неї води. 
<p>8 І влаштуй подвір'я довкола, і повісь запону на брамі подвір'я. 
<p>9 І візьми єлею помазання, і помасти скинію і все, що в ній, і освяти її і всі знаряддя її, і буде свята. 
<p>10 Помасти жертовника усеспалення і всі знаряддя його, і освяти жертовника, і буде жертовник святиня велика. 
<p>11 І помасти умивальницю і підніжки її, і освяти її. 
<p>12 І приведи Аарона і синів його до входу у скинію зібрання, і обмий їх водою; 
<p>13 І одягни Аарона в священну одежу, і помасти його і освяти його, щоб він був священиком Мені. 
<p>14 І синів його приведи, і одягни їх у хітони, 
<p>15 І помасти їх, як помастив ти батька їхнього, щоб вони були священиками Мені, і помазання їхнє посвятить їх на вічне священство в поколіннях їхніх. 
<p>16 І вчинив Мойсей все, як звелів йому Господь, так і вчинив. 
<p>17 Першого місяця другого року, першого дня місяця поставлена скинія. 
<p>18 І поставив Мойсей скинію, поклав підніжки її, поставив бруси її; Поклав жердини і поставив стовпи її, 
<p>19 Розтягнув покриття над скинією, і поклав накриття над цим покриттям, як звелів Господь Мойсеєві. 
<p>20 І взяв і поклав Свідоцтво до Ковчега, і вклав жердини у кільця Ковчега, і поклав віко на Ковчег зверху. 
<p>21 І вніс Ковчега у скинію, і повісив запону, і запнув Ковчега Одкровення, як звелів Господь Мойсеєві. 
<p>22 І поставив стола в скинії зібрання, на північному боці скинії, зовні запони. 
<p>23 І розклав на ньому своїм чином ряд хлібів перед Господом, як звелів Господь Мойсеєві. 
<p>24 І поставив світильника в скинії зібрання навпроти столу, на південному боці скинії. 
<p>25 І залишив лампади перед Господом, як звелів Господь Мойсеєві. 
<p>26 І поставив золотого жертовника в скинії зібрання перед запоною. 
<p>27 І кадив на ньому духмяні кадіння, як звелів Господь Мойсеєві. 
<p>28 І повісив запону на вході до скинії. 
<p>29 І жертовника усеспалення поставив біля входу до скинії зібрання, і приніс на ньому всеспалення і приношення хлібні, як звелів Господь. 
<p>30 І поставив умивальницю поміж скинією зібрання і жертовником, і налив до неї води для вмивання. 
<p>31 І обмивали з неї Мойсей та Аарон і сини його руки свої і ноги свої. 
<p>32 Коли вони входили до скинії зібрання і підходили до жертовника, тоді обмивалися, як звелів Господь Мойсеєві. 
<p>33 І влаштував подвір'я довкола скинії і жертовника, і повісив запону на брамі подвір'я. І отак скінчив Мойсей справу. 
<p>34 І покрила хмарина скинію зібрання, і слава Господня виповнила скинію. 
<p>35 І не міг Мойсей увійти до скинії зібрання через те, що осявала її хмара, і слава Господня виповнила скинію. 
<p>36 Коли здіймалася хмара од скинії, тоді рушали в путь сини Ізраїля в мандрівку свою. 
<p>37 Якщо ж не підносилася хмара, то й вони не рушали в путь, аж доки вона не підносилася. 
<p>38 Тому що хмара Господня стояла над скинією вдень, і вогонь був уночі в ній перед очима всього дому Ізраїлевого, у всіх мандрах їхніх. 
