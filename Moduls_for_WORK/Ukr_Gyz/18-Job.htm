
<h4>Йов 1 
<p>1 Був чоловік у країні Уц, а ім'я його – Йов; і був цей чоловік досконалий і справедливий, боявся Бога, а зла не чинив.
<p>2 І народилося у нього семеро синів і три доньки. 
<p>3 Маєтности у нього було: сім тисяч овечок, три тисячі верблюдів; п'ятсот пар волів і п'ятсот віслючок, і вельми багато служників; і був цей чоловік найзначніший серед усіх синів сходу. 
<p>4 Сини його сходилися, і учиняли бенкети кожний у домі своєму свого дня, і посилали, і запрошували трьох сестер своїх їсти і пити з ними. 
<p>5 Коли ж миналося коло бенкетних днів, то Йов посилав [по дітей] і освячував їх, і, підводячись рано-вранці, приносив пожертви усеспалення за числом їхнім. Бо казав Йов: Можливо, сини мої згрішили і зневажили Бога в серці своєму. Так чинив Йов щоразу по [таких] днях. 
<p>6 І був день, коли прийшли сини Божі, щоб стати перед Господом; поміж ними прийшов і сатана. 
<p>7 І сказав Господь сатані: Звідки ти прийшов? І відповідав сатана Господові і сказав: Я ходив по землі і обійшов її. 
<p>8 І сказав Господь сатані: Чи звернув ти увагу на служника Мого, Йова? Бо немає такого, як він на землі: чоловік без вади, справедливий, боїться Бога, і обминає зло. 
<p>9 І відповідав сатана Господові, і сказав: Хіба недаремно боїться Бога той Йов? 
<p>10 Чи не Ти убезпечив його і дім його, і все, що в нього? Справу рук його Ти благословив, і стада поширюються на тій землі. 
<p>11 Але простягни руку Твою, і торкнися всього, що в нього, – чи не зневажить він Тебе перед лицем Твоїм? 
<p>12 І сказав Господь сатані: Ось, все, що в нього, в руці твоїй; тільки на нього не простягай руки твоєї. І відійшов сатана від Господа. 
<p>13 І був день, коли сини його і доньки його їли і вино пили в домі першовродженого брата свого. 
<p>14 І [ось] приходить посланець до Йова і говорить: 
<p>15 Воли орали, і віслючки паслися біля них, як вчинили напад сабеї, і забрали їх, а хлопчиків повбивали гострим мечем; врятувався я один, аби повідати тобі. 
<p>16 Він ще говорив, як приходить ще один і оповідає: Вогонь Божий злинув з неба і обпалив овечок і юнаків, і пожер їх; і врятувався лише я один, щоб звістити тобі. 
<p>17 Ще він оповідав, аж приходить інший і оповідає: Халдеї розташувалися трьома загонами і кинулися на верблюдів, і забрали їх, а пастушат уразили вістрям меча; врятувався лише я один, аби повідати тобі. 
<p>18 Ще оповідав цей, аж приходить інший, і оповідає: Сини твої і доньки твої їли і вино пили 
в домі першовродженого брата свого; <p>19 І ось, великий вітер налетів з пустелі і охопив чотири наріжжя дому, і дім упав на юнаків, і вони вмерли; а врятувався лише я один, аби повідати тобі. 
<p>20 Тоді підвівся Йов і роздер верхню одежу свою, і поголив голову свою, і впав на землю і вклонився; 
<p>21 І сказав: Голим я вийшов із лона матері, голим і повернуся. Господь дав, Господь забрав; Нехай буде ім'я Господнє благословенне! 
<p>22 У всьому цьому не згрішив Йов і не вирік нічого нерозважливого про Бога. 
<h4>Йов 2 
<p>1 І був знову день, коли прийшли сини Божі, щоб стати перед Господом, – поміж ними прийшов і сатана стати перед Господом. 
<p>2 І сказав Господь сатані: Звідки ти прийшов? І відповідав сатана Господові, і сказав: Я ходив по землі і обійшов її. 
<p>3 І сказав Господь сатані: Чи звернув ти увагу на служника Мого Йова? Бо немає такого, як він на землі: чоловік досконалий і справедливий, боїться Бога і обминає зло, і донині несхитний у своїй чистоті; а ти підбурював Мене супроти нього, аби погубити його без приводу. 
<p>4 І відповідав сатана Господові, і сказав: Шкура за шкуру, а за життя своє віддасть чоловік усе, що в нього є; 
<p>5 Але простягни руку Твою і торкнися кості його і плоті його, – чи не зневажить він Тебе перед лицем Твоїм? 
<p>6 І сказав Господь сатані: Ось, він у руці твоїй, тільки життя його збережи. 
<p>7 І відійшов сатана від Господа, і вразив Йова проказою лютою від підошви ноги його по самісіньке тім'я його. 
<p>8 І взяв він собі черепка, аби шкребти себе ним, і присів у попіл. 
<p>9 І сказала йому дружина його: Ти все ще несхитний у чистоті своїй? Прокляни Бога і помри. 
<p>10 Але він сказав їй: Ти мовиш, як одна в безумі; Невже добре ми будемо приймати від Бога, а лихого не будемо приймати? У всьому цьому не згрішив Йов устами своїми. 
<p>11 І зачули троє друзів Йовових про всі біди, що спіткали його; і рушили кожний із свого місця: теманянин Єліфаз, шух'янин Білдад і нааматянин Цофар, і зійшлися, щоби йти уболівати за нього і втішати його. 
<p>12 І коли глянули на нього здалека, то не впізнали його; і піднесли голос, і заридали, і роздер кожний свою одежу, і кидали порох над головами своїми проти неба. 
<p>13 І сиділи з ним на землі сім днів і сім ночей; і ніхто не говорив йому жодного слова, бо вони бачили, що страждання його вельми великі. 
<h4>Йов 3 
<p>1 По цьому розтулив Йов уста свої і прокляв день свій. 
<p>2 І розпочав Йов, і сказав: 
<p>3 Хай згине день, котрого я народився, і ніч, в котру сказано: Зачалася людина! 
<p>4 День той нехай стане пітьмою; Нехай не прикличе його Бог згори, і нехай не засяє над ним світло! 
<p>5 Нехай спіткає його пітьма і морок, нехай зависне над ним хмара, нехай морочний день жахає його. 
<p>6 Ніч та – нехай же схопить її морок, нехай не буде її у днях року, нехай не буде її в числі місяців! 
<p>7 О! Ніч та – нехай же буде вона безплідна; нехай не завітає до неї жодна радість!
<p>8 Нехай проклянуть її ті, що проклинають день, і здатні пробудити левіятана! <p>9 Нехай потьмяніють зорі досвітку її; нехай чекає вона на світло, і воно не приходить, і нехай не побачить вона тремтячих вій досвітньої зорі, 
<p>10 За те, що не зачинила дверей лона [матері] моєї і не приховала гіркот від очей моїх! 
<p>11 Чому я не згинув, виходячи з лона, і не вмер, коли вийшов із лона? 
<p>12 Нащо прийняли мене коліна? Нащо я смоктав перси? 
<p>13 Бо зараз я лежав би і спочивав, будучи у сні, і було б мені добре. 
<p>14 Із царями і радниками земними, котрі забудовували для себе пустелі, 
<p>15 Або з князями, у котрих було золото, і котрі виповнювали доми свої сріблом; 
<p>16 Або, як викидень прихований, я не існував би, як немовлята, що не побачили світла. 
<p>17 Там злочинці перестають жахати, і там спочивають знесилені. 
<p>18 Там в'язням легко разом, і не чують крику наглядача. 
<p>19 Малий і великий там рівні, і раб вільний од свого володаря. 
<p>20 Навіщо дароване страдникові світло, і життя зболілим душею, 
<p>21 Котрі наджидають смерти, і немає її, котрі викопали б її охочіше, аніж скарби. 
<p>22 Котрі веселилися б дуже, і були б раді, коли б знайшли могилу. 
<p>23 [Нащо дане світло] чоловікові, котрому шлях закритий, і котрого Бог оточив мороком? 
<p>24 Адже зітхання мої випереджають хліб мій, і стогони мої виливаються, як води. 
<p>25 Тому що жахливе, чого я жахався, якраз і спіткало мене, і чого я боявся, те й прийшло до мене. 
<p>26 Немає для мене миру, немає спокою, немає розради: спіткало нещастя. 
<h4>Йов 4 
<p>1 І відповідав Єліфаз темонянин, і сказав: 
<p>2 [Якщо] спробуємо ми [сказати] до тебе слово, – чи не важко буде тобі? А втім, хто може втримати себе від слова! 
<p>3 Ось, ти наставляв багатьох і опущені руки підтримував, 
<p>4 Тих, що падали, підводили слова твої, і коліна, що гнулися, ти зміцнював. 
<p>5 А тепер це спіткало тебе, і ти знесилів; торкнулося до тебе, і ти збентежився. 
<p>6 Чи страх твій не твоя надія? І чи не твоя надія – шляхи твої досконалі? 
<p>7 Пригадай же, я благаю тебе, чи гинув хтось безневинний, і де це праведних викорінювали? 
<p>8 Як я бачив, ті, що орали безчестя і сіяли зло, – жнивують його. 
<p>9 Від подмуху Божого гинуть і від гніву Його щезають.
<p>10 Ревище лева і голос ривучого [замовкає], і зуби молодих левів ламаються. 
<p>11 Старий лев гине без здобичі, і діти левиці розходяться. 
<p>12 І ось, до мене потайки принесли слово, і вухо моє прийняло дещицю від нього. 
<p>13 Серед роздумів про нічні видіння, коли сон опановує людьми,
<p>14 Обгорнув мене жах і тремтіння, і трясло всі кістки мої. 
<p>15 І дух пролинув перед лицем моїм; дибки стало волосся на мені, 
<p>16 Він стояв, – але я не розпізнав його виду, – лише присутність відчув у тихому віянні, і голос почув: 
<p>17 Чи праведніша людина від Бога? І хіба людина чистіша від свого Творця? 
<p>18 Ось, Він і служникам своїм не довіряє, – і в ангелах своїх вбачає вади; 
<p>19 Тим паче – у тих, що мешкають у глиняних хижках, котрих основа – порох, котрі винищуються швидше від молі? 
<p>20 З ранку до вечора вони розкладаються; вони загинуть назавжди, і ніхто їх не побачить.
<p>21 Чи не гинуть з ними й достойності їхні? Вони помирають, не сягнувши мудрости. 
<h4>Йов 5 
<p>1 Благай зараз, якщо є Той, Хто буде відповідати тобі. І до кого із святих ти звернешся? 
<p>2 Авжеж, безглуздого убиває гнівливість, і безтямного нищить дратівливість. 
<p>3 Бачив я, як безглуздий закорінюється, і тієї ж миті прокляв дім його. <p>4 Діти його задалеко від спасіння, їх будуть бити біля брами, і не матимуть захисника. 
<p>5 Жниво його з'їсть голодний, і навіть з-за терну дістане його, і спраглі поковтають майно його. 
<p>6 Авжеж, не з тліну виходить горе, і не з-під землі виростає біда. 
<p>7 Ні. Але людина народжується в стражданнях, щоб угору линути, [як] іскри. 
<p>8 Проте я до Бога звернувся б, у справі моїй поклався б на Бога, 
<p>9 Котрий чинить великі діяння і бездослідні, предивні, яким немає числа; 
<p>10 Дає дощ на лице землі, і посилає води на обличчя ланів; 
<p>11 Принижених ставить на високе, і зажурені підносяться до спасіння. 
<p>12 Він зруйнує заміри підступних, і руки їхні не звершать задуманого. 
<p>13 Він виловлює мудраків їхнім-таки лукавством, і змова хитрих стає надаремною. 
<p>14 Удень вони перебувають у пітьмі і в полудень ходять навпомацки, мов уночі. 
<p>15 Він рятує бідного від меча, від уст їхніх і від руки міцної. 
<p>16 І є нещасному надія, і неправда зачиняє уста свої. 
<p>17 Щаслива людина, котру Бог картає, а тому науки Вседержителя не відкидай. 
<p>18 Тому що Він завдає ран, і Сам перев'язує їх; Він уражає, і Його ж таки руки лікують. 
<p>19 У шести бідах порятує тебе, і в сьомій не торкнеться до тебе лихо. 
<p>20 У голодну пору визволить тебе від смерти, і на війні – від сили меча. 
<p>21 Від бича язика сховаєш себе, і не злякаєшся спустошення, коли воно прийде. 
<p>22 Із спустошення і голоду насміхатимешся, і звірів земних не злякаєшся; 
<p>23 Тому що з камінням у полі в тебе спілка, і звірі польові в мирі з тобою. 
<p>24 І спізнаєш, що шатро твоє у безпеці, і будеш дивитися за домом своїм, і не згрішиш. 
<p>25 І побачиш, що насіння твоє численне, і паростки твої, мов трава на землі. 
<p>26 Зійдеш до гробу у поважному віці, як укладаються снопи пшениці свого часу. 
<p>27 Ось, що ми спізнали; зрештою, так воно і є: вислухай це і затям для себе. 
<h4>Йов 6 
<p>1 І відповідав Йов, і сказав: 
<p>2 О, якби волання мої були належно зважені, і разом з ними поклали на ваги страждання моє! 
<p>3 Воно напевне переважило б пісок морів! Через те слова мої нерозважливі. 
<p>4 Бо стріли Вседержителя в мені; отруту їхню випиває дух мій; жахіття Божі повстають супроти мене. 
<p>5 Чи реве дикий віслюк на траві? Чи мукає бик біля місива свого? 
<p>6 Чи їдять несмачне без солі, і чи є смак у білку яйця? 
<p>7 До чого не хотіла торкнутися душа моя, те складає огидну їжу мою. 
<p>8 О, якби справдилося бажання моє, і надії мої виконав Бог! 
<p>9 О, якби була воля Божа розчавити мене, то простягнув би руку Свою і уразив мене! 
<p>10 То була б іще втіха мені, і я підсилився б духом у моїй немилосердній хворобі, бо я не зрікався слів Святого. 
<p>11 Що то за сила в мене, щоб сподіватися мені? І який кінець, аби продовжити життя моє? 
<p>12 Чи твердота каміння – сила моя? І чи тіло моє з міді? 
<p>13 Чи є в мені запомога для себе, і чи є для мене якась підпора? 
<p>14 До страдника має бути співчуття від друга його, якщо тільки він не відкинув страх перед Вседержителем. 
<p>15 Але брати мої зрадливі, мов потік, наче швидкоплинні ручаї, 
<p>16 Котрі чорні від льоду, і в котрих приховується сніг. 
<p>17 Коли надходить тепло, вони міліють, а в пору спеки висихають на місцях своїх. 
<p>18 Викривлюють вони напрямок шляхів своїх, заходять в пустелю і губляться; 
<p>19 Дивляться на них каравани Теми; сподіваються мандрівники Шеви. 
<p>20 Але залишаться посоромленими в своїй надії; приходять туди і від сорому червоніють. 
<p>21 Отак і ви зараз стали, як вони, побачили страшне і злякалися. 
<p>22 Чи говорив я: Дайте мені! Або з маєтку свого сплатіть за мене! 
<p>23 І визволіть мене від руки ворога, і від руки сильних викупіть мене? 
<p>24 Навчіть мене, і я замовкну; підкажіть, у чому я згрішив. 
<p>25 Які могутні слова правди! Але що доводять звинувачення ваші? 
<p>26 Ви вигадуєте вислови для звинувачення? – За вітром пускаєте слова ваші. 
<p>27 Ви вчиняєте напад на сироту і копаєте яму другові вашому. 
<p>28 Але я прошу вас, погляньте на мене; чи говоритиму я неправду перед вами? 
<p>29 Перегляньте – чи є неправда? Перегляньте, – правда моя. 
<p>30 Хіба на язиці у мене неправда? Чи гортань моя не може розрізнити гіркоти? 
<h4>Йов 7 
<p>1 Чи не визначений людині час на землі, і хіба дні її не те саме, що й дні найманця? 
<p>2 Як раб жадає тіні, і як найманець наджидає на свою платню, 
<p>3 Так я дістав у спадок місяці марноти, і ночі, позначені горем, відраховані мені. 
<p>4 Коли лягаю, то кажу: Коли підведуся? А вечір триває, і я перевертаюся з боку на бік, очікуючи початку дня. 
<p>5 Тіло моє в поросі, зодяглося червою і струпами; шкіра моя тріскається і ятриться. 
<p>6 Дні мої біжать швидше, аніж ткацький човник, і минають без надії. 
<p>7 Пригадай, що життя моє – лиш подих, що око моє не навернеться бачити добре. 
<p>8 Не побачить мене око того, хто бачив мене; очі Твої – на мене, – і немає мене. 
<p>9 Рідшає хмара і відпливає; отак і той, що зійшов до шеолу, не вийде, 
<p>10 Не повернеться більше у свій дім, і місце його вже не буде знати його. 
<p>11 То не буду я утримувати вуст моїх; буду говорити у тіснотах духа мого; буду скаржитися в лихові душі моєї. 
<p>12 Хіба я море чи морська потвора, що Ти поставив наді мною сторожу? 
<p>13 Коли подумаю: Чи втішить мене постіль моя, чи забере гіркоти мої ложе моє, 
<p>14 Ти страхаєш мене снами і видіннями лякаєш мене. 
<p>15 І душа моя прагне радше припинення дихання, радше смерти, аніж життя. 
<p>16 Я відмовляюсь від нього. Я більше не хочу жити. Залиш мене на самоті, бо дні мої – марнота. 
<p>17 Що таке людина, що Ти звеличив її, і звертаєш на неї увагу Свою? 
<p>18 Навідуєшся до неї щоранку, і кожної миті випробовуєш її? 
<p>19 Доки ж Ти не залишиш, допоки не відступишся од мене, доки не попустиш мені проковтнути слину мою? 
<p>20 Якщо я згрішив, то що я вчиню Тобі, Охоронцю людей? Навіщо Ти поставив мене супротивником Собі, аж так, що я зробився сам собі тягарем? 
<p>21 І чому б не простити мені гріха, і не зняти з мене беззаконня мого? Бо ось, я ляжу в тлін; узавтра пошукаєш мене, і немає мене. 
<h4>Йов 8 
<p>1 І відповідав шах'янин Білдад і сказав: 
<p>2 Чи довго слова уст твоїх будуть, як бурхливий вітер? 
<p>3 Невже Бог спотворює суд і Вседержитель перекручує правду? 
<p>4 Якщо сини твої грішили супроти Нього, то Він віддав їх в руку беззаконня їхнього. 
<p>5 Якщо ти будеш старанно шукати Бога і будеш молитися Всемогутньому, 
<p>6 І якщо ти чистий і справедливий, то Він уже нині постане перед тобою і наповнить оселю твою справедливістю. 
<p>7 І якщо на початку в тебе було замало, то в прийдешньому буде вельми багато. 
<p>8 Запитай, я благаю тебе, у попередніх родів і збагни спостереження батьків їхніх; 
<p>9 А ми вчорашні, і нічого не знаємо, тому що наші дні на землі – тінь. 
<p>10 Ось, вони навчать тебе, скажуть тобі і від серця свого скажуть слова. 
<p>11 Чи підведеться тростина без води? Чи виросте очерет без вологи? 
<p>12 Ще він у свіжості своїй, і не зв'язаний, а засихає раніш від будь-якої трави. 
<p>13 Такі шляхи усіх, що забувають Бога; і надія лицеміра згине; 
<p>14 Сподівання його підтяте, і певність його – житло павука. 
<p>15 Зіпреться на дім свій і не встоїть; вхопиться за нього і не втримається. 
<p>16 Зеленіє він на сонці, за садок сягають гілки його; 
<p>17 У купу [каміння] проростає коріння його, поміж каміння вростає. 
<p>18 Та коли вирвуть його з місця його, воно відмовиться від нього: Я не бачило тебе! 
<p>19 Ось радість дороги його! А вже з пороху (землі) інші ростуть. 
<p>20 Бачиш, Бог не відкидає безвинного, і не підтримує руку злодіїв. 
<p>21 Він іще виповнить уста твої сміхом і губи твої радісним погуком. 
<p>22 Ті, що ненавидять тебе, покриються соромом, і шатра безбожних не буде! 
<h4>Йов 9 
<p>1 І відповідав Йов, і сказав: 
<p>2 Справедливо! Відаю, що так є; але як виправдається чоловік перед Богом? 
<p>3 Якщо забажає розпочати з Ним суперечку, то не відповість Йому на жодне запитання із тисячі. 
<p>4 Премудрий серцем і могутній силою; хто повставав супроти Нього і залишався в спокої? 
<p>5 Він пересуває гори, і не впізнають їх; Він перетворює їх у гніві Своєму; 
<p>6 Зрушує землю з місця її, і стовпи її тремтять; 
<p>7 Скаже сонцю, – і не зійде, і на зорі кладе печать. 
<p>8 Він один розпросторює небеса і простує по хвилях морських. 
<p>9 Він утворив Ведмедицю, Оріона і Волосожара і скарбниці півдня; 
<p>10 Він чинить велике, незбагнене і дивовижне, котрому немає числа. 
<p>11 Ось, Він пройде переді мною, і не побачу Його; пролине, і не побачу Його. 
<p>12 Візьме, – і хто заборонить Йому? Хто скаже Йому: Що Ти вчинив? 
<p>13 Бог не відверне гніву Свого; перед Ним упадуть захисники Раґава (Єгипту). 
<p>14 Тим паче, хіба можу я відповідати Йому і віднаходити собі слова перед Ним? 
<p>15 А хоч би я мав рацію перед Ним, та не буду я відповідати, а буду благати Суддю мого. 
<p>16 А якби я покликав, і Він відповів мені, – я не повірю, що голос мій почує Той, 
<p>17 Хто у бурі вражає мене, і примножує безневинно рани мої, 
<p>18 Не дає мені перевести духа, але насичує мене гіркотами. 
<p>19 Якщо [вдатися до] сили, то Він могутній; якщо до суду, то хто зведе мене з Ним? 
<p>20 Якщо я буду виправдовуватися, то мої ж таки уста звинуватять мене; [коли] кажу, що я досконалий, це також доведе мою неправду. 
<p>21 Безневинний я; не хочу знати душі моєї, зневажаю життя своє. 
<p>22 Тому я сказав, що Він знищує і досконалого, і нечестивого. 
<p>23 Якщо бич уражає (убиває) раптово, то Він буде сміятися на суді безневинного. 
<p>24 Землю дано в руки гріховод, обличчя суддів її Він запинає. Якщо не Він, то хто? 
<p>25 Дні мої швидші гінця, – біжать, не бачать добра; 
<p>26 Линуть, мов легенькі човни, як орел падає на здобич. 
<p>27 Якщо сказати мені: Забуду я оскарження мої, позбавлюся сумного вигляду і підбадьорюся; 
<p>28 То боюся усіх страждань моїх, знаючи, що Ти не будеш тримати мене безневинним. 
<p>29 [Якщо ж] я винуватий, то навіщо марно страждаю? 
<p>30 Навіть, якщо обмиюся я сніговою водою і зроблю свої руки білими, як ніколи, 
<p>31 То й за такої обстави Ти зануриш мене в багнюку, і гидуватиме мною одежа моя. 
<p>32 Тому що Він не людина, як я, щоб я міг відповідати Йому, і йти разом з Ним на суд. 
<p>33 Немає поміж нами посередника, котрий поклав би руку свою на нас обидвох. 
<p>34 Нехай же відхилить Він від мене берло Своє, і страх Його нехай не жахає мене; 
<p>35 І тоді я буду говорити, і не злякаюся Його; бо я не такий сам у собі; 
<h4>Йов 10 
<p>1 Остогидло душі моїй життя моє; занурюся в журбу мою; буду говорити в гіркотах душі моєї! 
<p>2 Скажу Богові: Не звинувачуй мене; скажи мені, за що Ти зі мною змагаєшся? 
<p>3 Чи добре для Тебе, що Ти пригнічуєш, що зневажаєш справу рук Твоїх, а на раду гріховодників посилаєш світло? 
<p>4 Хіба в Тебе тілесні очі, і Ти дивишся, як дивиться людина? 
<p>5 Хіба дні Твої, як дні людини, чи літа Твої, як дні мужа? 
<p>6 Нащо Ти шукаєш вади в мені і вивідуєш гріх мій, 
<p>7 Хоч відаєш, що я безневинний, і що нікому визволити від руки Твоєї? 
<p>8 Твої руки попрацювали наді мною і утворили всього мене цілком, – і Ти нищиш мене? 
<p>9 Пригадай, що Ти, мов глину, вчинив мене і на тлін мене перетворюєш? 
<p>10 Хіба не Ти вилив мене, як молоко, і, мов сир, згустив мене, 
<p>11 Шкірою і плоттю зодягнув мене, кістками і жилами зв'язав мене, 
<p>12 Життя і милість дарував мені, і піклування Твоє охороняло дух мій! 
<p>13 Але й те приховував Ти в серці Своєму, – знаю, що це було у Тебе, – 
<p>14 Коли я згрішу, Ти помітиш, і не залишиш гріха мого без покари. 
<p>15 Якщо я завинив, горе мені! Якщо ж праведний, то не смію підвести голови моєї. Я перенасичений приниженням; глянь на бідування моє; 
<p>16 Воно зростає. Ти женешся за мною, мов лев, і знову вчиняєш напад на мене; і знову предивно приходиш до мене. 
<p>17 Виводиш нових свідків Твоїх супроти мене; збільшуєш гнів Твій до мене, і нещастя одне за одним збираються супроти мене. 
<p>18 І навіщо Ти вивів мене з лона? Нехай би я вмер, коли ще нічиє око не бачило мене. 
<p>19 Нехай би я, як неіснуючий, з лона був би перенесений до гробу! 
<p>20 Чи не замалі дні мої? Залиши, відступися од мене, щоб я хоч трішки збадьорився, 
<p>21 Поки я піду, і вже не повернуся, – до країни пітьми і тіні смертної.
<p>22 До країни мороку, яким є морок тіні смертної, де немає устрою, [де] світло є пітьма. 
<h4>Йов 11 
<p>1 І відповідав Цофар нааматянин, і сказав: 
<p>2 Хіба на велику кількість слів не можна дати відповіді, і хіба людина велемовна має рацію? 
<p>3 Чи твоє марнослів'я примусить замовкнути мужів, щоб ти збиткувався, і нікому було посоромити тебе? 
<p>4 Ти сказав: Думки мої чисті, і чистий я в очах Твоїх. 
<p>5 Та якби Бог зажадав говорити і відкрив уста Свої до тебе, 
<p>6 І відкрив би тобі таємниці премудрости, що тобі удвічі більше належало понести! Тож знай, що Бог дав тобі понести менше, ніж твої беззаконня заслуговують. 
<p>7 Чи можеш ти дослідженням знайти Бога? Чи можеш досконало пізнати Всемогутнього? 
<p>8 Він є вищий за небеса, – що можеш учинити? Глибший за шеол, – про що можеш дізнатися?
<p>9 Довша землі міра Його і ширша моря. 
<p>10 Якщо Він пройде і замкне когось у кайдани, і приведе на суд, то хто заборонить Йому? 
<p>11 Тому що Він знає марноту людей, і бачить беззаконня, і чи залишить його поза увагою? 
<p>12 Проте легковажний чоловік вимудровує, хоч сам народжується, наче дикий віслючок; 
<p>13 Якщо ти даси раду серцю своєму і простягнеш до Нього руки свої; 
<p>14 І якщо є вада в руці твоїй, і ти відкинеш її і не даси беззаконню замешкати в шатрах твоїх; 
<p>15 То підведеш незаплямоване обличчя своє, і будеш непохитним, і не боятимешся. 
<p>16 Тоді забудеш горе, наче про воду, яка протекла, будеш пригадувати його. 
<p>17 І яскравіше полудня триватиме життя твоє; просвітлієш, наче ранок. 
<p>18 І матимеш спокій, бо є надія; ти відгороджений і можеш спати безпечно. 
<p>19 Будеш лежати, і не буде того, що залякує; і багато-хто буде підлещуватися до тебе. 
<p>20 А очі безбожних вичахнуть, і вони не втечуть, а надія їхня щезне. 
<h4>Йов 12 
<p>1 І відповідав Йов, і сказав: 
<p>2 Справді, [тільки] ви люди, і з вами помре мудрість! 
<p>3 Але я [маю] розум, як у вас; не нижчий я від вас; і хто не відає цього ж таки? 
<p>4 Посміховиськом став я для сусіда свого, я, котрий звертався до Бога, і котрому Він відповідав; посміховиськом – [чоловік] праведний, безневинний. 
<p>5 Палаючий смолоскип зневажений у думках того, хто відчуває себе у безпеці, він (смолоскип) приготовлений для тих, чия нога ковзає. 
<p>6 Спокійні шатра у грабіжників, і безпечні у тих, що дратують Бога, у чиї руки Бог приносить щедро. 
<p>7 І справді: запитай у скотини, і навчить тебе, – у птаха небесного, – і звістить тобі; 
<p>8 Або побесідуй із землею, і наставить тебе, і скажуть тобі рибини морські. 
<p>9 Хто з усього цього не спізнає, що рука Господа утворила це? 
<p>10 У Його руці душа всього живого, і дихання всілякої людської плоті. 
<p>11 Чи не вухо розбирає слова і чи не язик розпізнає смак їжі? 
<p>12 У старцях мудрість, і в довголітніх розум. 
<p>13 У Нього премудрість і сила; Його поради і розум. 
<p>14 Що Він зруйнує, те не відбудується; кого Він замкне, ніхто його не відімкне. <p>15 Зупинить води, і все повисихає; випустить їх, – і оновлять землю. 
<p>16 У Нього могутність і голос мудрости, перед Ним той, що блукає, і той, що заводить у блуд. 
<p>17 Він учиняє радників недолугими (оголеними), і суддів робить безглуздими. 
<p>18 Він розв'язує пута царів і поясом обперізує стегна їхні. 
<p>19 Князів позбавляє честі і кидає хоробрих. 
<p>20 Відбирає мову у велемовних і старців позбавляє глузду. 
<p>21 Покриває соромом вельможних, і сили могутніх знесилює. 
<p>22 Відкриває глибоке із середовища пітьми і виводить на світло тінь смертну. 
<p>23 Примножує народи і винищує їх; розпорошує народи і збирає їх. 
<p>24 Відбирає розум у старшин народу землі і залишає їх блукати в пустелі, де немає шляхів. 
<p>25 Наосліп ходять вони у пітьмі, без світла; і Він упроваджує їх у блуканину, мов п'яного. 
<h4>Йов 13 
<p>1 Ось, усе [це] бачило око моє, чуло вухо моє і завважило для себе. 
<p>2 Скільки знаєте ви, знаю і я; не нижчий я від вас. 
<p>3 Але я до Вседержителя хотів би говорити і жадав би змагатися з Богом. 
<p>4 А ви блудослови; всі ви невдатні лікарі. 
<p>5 О, якби ж то ви мовчали! Це [зарахувалося] б вам як мудрість.
<p>6 То вислухайте міркування мої і прискіпливо зважте на заперечення уст моїх. 
<p>7 Чи варто було вам заради Бога говорити неправду і для Нього казати брехню? 
<p>8 Чи варто було вам бути упередженим до Нього, і за Бога так сперечатися? 
<p>9 Чи добре буде, коли Він випробує вас? Чи обдурите Його, як обдурюєте людину? 
<p>10 Суворо покарає Він вас, хоч ви потайки дієте упереджено. 
<p>11 Невже велич Його не страхає вас, і страх Його не виповнює вас? 
<p>12 Нагадування ваші схожі на попіл; докази ваші – докази з глини. 
<p>13 Замовкніть переді мною, і я буду говорити, що б там не скоїлося зі мною. 
<p>14 Для чого мені терзати тіло моє зубами моїми і душу мою вкладати в руку мою? 
<p>15 Ось, Він убиває мене; але я буду сподіватися; я жадав би тільки виправдати шляхи мої перед Ним! 
<p>16 І це вже було б рятунком мені; тому що облудник не пройде перед Ним. 
<p>17 Вислухайте уважно слово моє і тлумачення моє вухами вашими. 
<p>18 Ось, я вчинив судову справу і знаю, що правда буде за мною. 
<p>19 Хто у спромозі змагатися зі мною? Бо я невдовзі замовкну і випущу духа. 
<p>20 Тільки двох [речей] не роби зі мною, і тоді я не буду ховатися від Тебе. 
<p>21 Відхили від мене руку Твою, і жах Твій нехай не потрясає мене. 
<p>22 Тоді клич, і я буду відповідати, або ж говоритиму я, а Ти відповідай мені. 
<p>23 Скільки в мене вад і гріхів? Покажи мені беззаконня мої, і гріх мій. 
<p>24 Навіщо ховаєш обличчя Твоє, і вважаєш мене ворогом Тобі? 
<p>25 Чи не зірваний листочок Ти нищиш, і чи не висхлу соломинку переслідуєш? 
<p>26 Тому що Ти пишеш на мене гірке і пригадуєш мені гріхи юности моєї, 
<p>27 І в кайдани забиваєш ноги мої, і підстерігаєш всі стежини мої, – женешся слідами ніг моїх. 
<p>28 І [людина], мов гнилизна, розпадається, як одежа, поточена міллю. 
<h4>Йов 14 
<p>1 Людина, породжена жінкою, нетривала і виповнена бентегою. 
<p>2 Мов квітка, вона виходить і опадає; утікає, мов тінь, і не спиняється. 
<p>3 І ось на неї Ти очі Свої спрямовуєш, і мене ведеш на суд з Тобою! 
<p>4 Хто принесе чисте від нечистого? Ніхто. 
<p>5 Якщо дні її визначені, і число місяців її у Тебе; якщо Ти поклав їй межу, котру вона не перейде,
<p>6 То ухилися від неї; нехай вона спочине, аж доки не скінчить, мов найманець, дня свого. 
<p>7 Для дерева є надія, що воно, коли буде зрубане, знову оживе, і паростки [виходити] з нього не перестануть. 
<p>8 Якщо й застарів у землі корінь його, і пень його завмер у поросі, 
<p>9 Однак, тільки-но зачуло воду, воно випускає паростки і проростає гілками, наче щойно посаджене. 
<p>10 А людина помирає і зникає; відійшов дух її, і де вона? 
<p>11 Відходять води з озера, і річка міліє і висихає. 
<p>12 Отак людина, – ляже і не підведеться; аж доки існуватиме небо, вона не пробудиться і не прокинеться зі сну свого. 
<p>13 О, якби Ти в шеолі сховав мене і тримав мене, аж доки минеться гнів Твій; призначив мені час і потому пригадав мене! 
<p>14 Коли помре чоловік, то чи буде він знову жити? Упродовж усіх днів визначеного мені часу я наджидав би, доки прийде мені заміна. 
<p>15 Якби озвався Ти, і я дав би Тобі відповідь, і Ти явив би добру волю творінню рук своїх. 
<p>16 Бо аж тоді Ти порахував би кроки мої і не підстерігав би гріха мого. 
<p>17 У сувої було б позначене беззаконня моє; і Ти закрив би провину мою. 
<p>18 Але гора, падаючи, руйнується, і скеля сходить з місця свого; 
<p>19 Вода стирає каміння; повінь її змиває земний порох; отак і надію чоловіка Ти нищиш. 
<p>20 Улаштовуєш йому тісноти до кінця, і він відходить; міняєш йому обличчя, і відсилаєш його. 
<p>21 Чи діти його в честі, він не знає, чи упосліджені, він не помічає. 
<p>22 Але плоть його на ньому болить, і душа його в ньому страждає. 
<h4>Йов 15 
<p>1 І відповідав Єліфаз теманянин, і сказав: 
<p>2 Чи буде мудрий відповідати знанням мізерним і виповнювати нутрощі свої вітром східним,
<p>3 Виправдовуватися словами марними і мовою, що не має жодної сили, та твердженнями, якими він не може вдіяти нічого доброго? 
<p>4 Адже ти й страх відклав, і молитву до Бога відкинув. 
<p>5 Нечестя твоє виповідають уста твої, і ти вибрав мову лукавих. 
<p>6 Тебе звинувачують уста твої, а не я, і твій язик говорить супроти тебе. 
<p>7 Хіба ти народився першою людиною, і передніше пагорбів утворений? 
<p>8 Хіба ти чув таємниці Божої ради і прихилив до себе премудрість? 
<p>9 Що відаєш ти, чого не знали б ми? Що розумієш ти, чого не було б і в нас? 
<p>10 І сивоволосий, і старець є поміж нами, що днями перевершує батька твого. 
<p>11 Чи недостатньо для тебе втіхи від Бога? Чи це таємниця для тебе? 
<p>12 Навіщо твоє серце зводить тебе, і чому очі твої не закриваються при цьому? 
<p>13 Чому налаштовуєш супроти Бога духа свого, і устами своїми промовляєш такі слова? 
<p>14 Що то за один, чоловік, щоб йому бути чистим, і, щоб народженому жінкою, бути праведним? 
<p>15 Ось, Він і святим Своїм не довіряє, і небеса нечисті в очах Його, 
<p>16 Тим паче нечистий і розбещений чоловік, який п'є беззаконня, що воду. 
<p>17 Я буду говорити тобі, слухай мене; я повідаю тобі, що бачив. 
<p>18 Що чули мудрі і не приховали почутого від батьків своїх, 
<p>19 Котрим одним була дісталася земля, і серед яких чужий не ходив. 
<p>20 Нечестивий мучить себе упродовж днів своїх, і число років утаємничене від гнобителя.
<p>21 Зойк жахів у вухах його; коли він у безпеці, прийде на нього згубник. 
<p>22 Він не сподівається врятуватися від пітьми; і він під загрозою меча. 
<p>23 Він поневіряється за куснем хліба повсюди; відає, що вже готовий, в руках у нього, день пітьми. 
<p>24 Біль та нещастя жахають його, мов цар, що приготувався до бою, 
<p>25 За те, що він простягав супроти Бога руку свою, і чинив опір Вседержителеві, 
<p>26 Рушав супроти Нього з [гордою] шиєю, під грубезними щитами своїми; 
<p>27 Тому що він закрив обличчя своє жиром своїм і обклав ним боки свої. 
<p>28 І він поселяється в містах спустошених, в домах, у яких не живуть, котрі приречені на руїни. 
<p>29 Не буде він багатим, і не заціліє маєток його, і не розпросториться землею набуток його. 
<p>30 Не уникне пітьми; пагіння його висушить полум'я, і подмухом уст Своїх примусить його щезнути. 
<p>31 Нехай не довіряє марноті заблуклий, бо марнота буде й винагородою йому. 
<p>32 Не свого дня він помре, і гілки його не будуть зеленіти. 
<p>33 Скине він, як виноградна лоза, недозрілу ягоду свою, і як, оливка, струсить квіт свій. 
<p>34 Так спорожніє зібрання лицемірів, і вогонь пожере шатра хабарників. 
<p>35 Він завагітнів злом і породив лжу, і утроба його готує оману. 
<h4>Йов 16 
<p>1 І відповідав Йов, і сказав: 
<p>2 Чув я багато такого; жалюгідні всі ви розрадники. 
<p>3 Чи настане кінець вітряним цим словам? І що спонукало тебе так відповідати? 
<p>4 І я говорив би, як ви, якби душа ваша була на місці моєї душі; повстав би я на вас словами, і кивав би на вас головою моєю; 
<p>5 Підсилював би вас губами моїми, і порухом уст розраджував. 
<p>6 Чи говорю я, – не вичахає скорбота моя; чи перестаю, – що відходить од мене? 
<p>7 Але нині він виснажив мене. Ти спустошив усю родину мою. 
<p>8 Ти помережив мене зморшками на свідчення супроти мене; повстає на мене виснаження моє, і обличчя докоряє мені. 
<p>9 Гнів Його терзає і ворогує супроти мене; скрегоче на мене зубами своїми, ворог мій гострить на мене очі свої. 
<p>10 Роззявляють на мене пащу свою, і лаючись, б'ють мене по щоках: усі змовилися супроти мене. 
<p>11 Віддав мене Бог злочинцеві і в руки нечестивих кинув мене. 
<p>12 Я мав спокій, але Він потряс мене, узяв мене за шию і зграсував мене, і вчинив мене Собі за ціль. 
<p>13 Оточили мене стрільці Його; Він розтинає нутрощі мої, і не милує; вилив на землю жовч мою. 
<p>14 Пробиває в мені пролом за проломом; кидається на мене, мов ратник. 
<p>15 Веретища пошив я на шкіру мою і в порох поклав голову мою. 
<p>16 Обличчя моє збагровіло від плачу, і на повіках моїх залягла тінь смертна. 
<p>17 І це при всьому тому, що немає насильства у руках моїх, і молитва моя чиста. 
<p>18 Земле! Не прикрий моєї крови, і нехай не буде місця воланню моєму. 
<p>19 І нині, ось, на небесах Свідок мій; і Заступник мій на висотах!
<p>20 Глузливі друзі мої! До Бога око моє сльозить. 
<p>21 О, якби чоловік міг мати змагання з Богом, як син людський з ближнім своїм! 
<p>22 Бо літам моїм надходить кінець, і я рушаю в дорогу без вертання. 
<h4>Йов 17 
<p>1 Дихання моє вичахає; дні мої загасають; гроби готові для мене. 
<p>2 Якби не глум їхній, то й поміж суперечками їхніми око моє мало б спокій. 
<p>3 Заступися, дай поруку, [Сам] за мене перед Собою! Інакше хто дасть поруку за мене? 
<p>4 Бо Ти закрив серце їхнє від розуміння, і тому не даєш узяти гору. 
<p>5 Хто прирікає друзів своїх на здобич, у того в дітей очі сліпнуть. 
<p>6 Він учинив мене приповідкою для народу і посміховиськом для нього. 
<p>7 Потемніло від гіркот око моє, і всі члени мої – наче тінь. 
<p>8 Здивуються з цього праведні, і безвинний прогнівається на лицеміра. 
<p>9 Але праведник буде міцно триматися шляху свого, і чистий руками буде все більше зростати на силі. 
<p>10 Виступайте всі ви, – і підійдіть, не знайду я мудрого поміж вами. 
<p>11 Дні мої проминули; думи мої – набуток серця мого, – урвалися. 
<p>12 А вони ніч [хочуть] перетворити на день, а світло наблизити до лиця пітьми. 
<p>13 Якби я навіть наджидати став, то шеол дім мій; у пітьмі застелю я постіль мою; 
<p>14 Гробові скажу: Ти батько мій; До черви: Ти матір моя і сестра моя. 
<p>15 То де після цього надія моя? І очікуване мною, хто побачить? 
<p>16 До шеолу зійде вона, і буде спочивати зі мною у тліні. 
<h4>Йов 18 
<p>1 І відповідав Білдад шух'янин, і сказав: <p>2 Коли ж ви припинете подібні вислови? Поміркуйте, а відтак будемо розмовляти. 
<p>3 Нащо вважатися нам за тварин і стати зневаженими у власних очах ваших? 
<p>4 [О], [ти], [що] роздираєш душу твою у гніві своєму! Невже заради тебе існує земля, і скеля має зсунутися з місця [свого] ? 
<p>5 Авжеж, світильник у злочинця загасне, і не залишиться й іскри від його вогню. 
<p>6 Потьмяніє світло в шатрі його, і світильник його загасне над ним. 
<p>7 Скоротяться кроки могутности його, і повалить його власний замір його. 
<p>8 Тому що він попаде в пастку своїми ногами і тенетами ходити буде. 
<p>9 Пастка схопить за ногу його, і грабіжник упіймає його. 
<p>10 Утаємничені від нього на землі сильця і засідки на дорозі. 
<p>11 Зусібіч будуть лякати його жахи, і примусять його кидатися навбоки. 
<p>12 Виснажиться від голосу сила його, і погибель уже є, обіч у нього. 
<p>13 Пожере члени тіла його, пожере члени його первісток смерти. 
<p>14 Вижене із шатра його впевненість його, і це кине його до царя жахів. 
<p>15 Оселяться в шатрі його, тому що він уже не належить йому; житло його буде посипане сіркою.
<p>16 Знизу підсохне коріння його, і зверху зів'януть гілки його, 
<p>17 Пам'ять про нього щезне на землі, і ймення його не буде на майдані. 
<p>18 Виженуть його із світла в пітьму і зітруть його з лику землі. 
<p>19 Ні сина [його], ні внука не буде в народі його; і нікого не залишиться в житлах його. 
<p>20 Від згадки про день його жахнуться нащадки, і сучасники будуть виповнені трепетом. 
<p>21 Ось такі житла беззаконного, і отаке місце того, хто не знає Бога! 
<h4>Йов 19 
<p>1 І відповідав Йов, і сказав: 
<p>2 Доки будете мучити душу мою і терзати мене словами? 
<p>3 Ось уже разів із десять ви ганьбили мене і не соромитеся тіснити мене. 
<p>4 Якщо я справді згрішив, то гріх мій при мені залишиться. 
<p>5 А якщо ви хочете піднестися наді мною і дорікнути мені ганьбою моєю, 
<p>6 То знайте, що Бог відкинув мене і обклав мене Своїми пастками. 
<p>7 Ось, я кричу: Образа! І ніхто не чує. Волаю, – і немає суду. 
<p>8 Він перегородив мені дорогу, і не можу пройти, і на стежки мої поклав пітьму. 
<p>9 Стягнув з мене славу мою і скинув вінця з голови моєї. 
<p>10 Довкола розорив мене, і я відходжу; і, мов дерево, Він відкинув надію мою. 
<p>11 Спалахнув на мене гнівом Своїм і вважає мене поміж ворогами Своїми. 
<p>12 Полки Його прийшли разом і попрямували до мене, і розташувалися довкола шатра мого. 
<p>13 Братів моїх Він віддалив од мене; і ті, що знають мене, почужіли до мене. 
<p>14 Покинули мене близькі мої, і знайомі мої забули мене. 
<p>15 Зайшлі в домі моєму і служниці мої мають мене за чужого, стороннім став я в очах їхніх. 
<p>16 Кличу служника свого, і він не відповідає; устами своїми я змушений благати його. 
<p>17 Подих мій став бридким для дружини моєї, і я мушу благати її заради дітей черева мого. 
<p>18 Навіть малі діти зневажають мене; підводжуся, а вони збиткуються наді мною. 
<p>19 Гидують мною всі повірники мої; і ті, котрих я любив, обернулися супроти мене. 
<p>20 Кості мої до шкіри приліпилися і до плоті моєї, і я залишився тільки зі шкірою біля зубів моїх. 
<p>21 Змилуйтеся наді мною, змилуйтеся ви, друзі мої; бо рука Божа торкнулася до мене. 
<p>22 Навіщо ви переслідуєте мене, як Бог, і плоттю моєю не можете насититися? 
<p>23 О, якби записані були слова мої! Якби ж то накреслені вони були в книзі, 
<p>24 Різцем залізним і оловом, – на вічні часи на камінні вирізьблені були! 
<p>25 А я знаю, що Викупник мій живий, і Він останнього дня поновить із тліну шкіру мою, що розкладається; 
<p>26 І в плоті моїй я побачу Бога. 
<p>27 Я побачу Його сам; мої очі, не очі іншого, побачать Його, хоч нирки мої тануть у моїм нутрі. 
<p>28 А вам варто було сказати: Нащо ми переслідуємо його? Так, наче коріння зла знайшли в мені. 
<p>29 Побійтеся меча, бо гнів приносить покару мечем, і знайте, що є суд. 
<h4>Йов 20 
<p>1 І відповідав Цофар нааматянин, і сказав: 
<p>2 Роздуми мої спонукають мене відповідати, і я кваплюся висловити їх. 
<p>3 Дорікання, ганебне для мене, вислухав я, і дух розважливости моєї відповість за мене. 
<p>4 Хіба не знаєш ти, що од віку, від того часу, як постала людина на землі, 
<p>5 Веселощі нехтувачів закону нетривалі, і радість лицеміра миттєва? 
<p>6 А хоч би зросла до небес велич його, і голова його сягала б хмарин: 
<p>7 Наче викиди його, навіки згине він; а ті, що бачили його, скажуть: Де він? 
<p>8 Мов сон, відлине, і не знайдуть його; і немов нічне видіння, зникне. 
<p>9 Око, яке бачило його, вже не побачить його, і вже не угледить його місце його. 
<p>10 Сини його будуть підлещуватися до жебраків, і руки його повернуть те, що він загарбав.
<p>11 Кістки його виповнені гріхами юности його, і з ним ляжуть вони у тлін. 
<p>12 Якщо солодке в роті його зло, і він утаємничує його під язиком своїм, 
<p>13 Береже і не кидає його, а тримає його в устах своїх, 
<p>14 То ця їжа в утробі його перетвориться на жовч гадючу в нутрощах. 
<p>15 Маєтка, що його він поглинув, виблює: Бог викине його із черева його. 
<p>16 Отруту гадючу він смокче; умертвить його язик гадів. 
<p>17 Не бачити йому струмків і рік, які течуть медом і молоком! 
<p>18 Надбане працею поверне, не проковтне; за вагою маєтку його буде й помста його, а він не знайде радощів. 
<p>19 Тому що він пригнічував, проганяв убогих, загарбував доми, котрих не будував. 
<p>20 Був ненаситним у череві своєму; і в пожадливості своїй не милував анічого. 
<p>21 Нічогісінько не лишилося від ненажерливости його; за це не тривале щастя його. 
<p>22 При широкім достаткові буде затісно йому; усіляка рука нечестивого повстане супроти нього. 
<p>23 Коли він буде наповнювати нутрощі свої, Він пошле на нього палкий гнів Свій і надощить на нього хворощі в плоті його. 
<p>24 Чи втече він від зброї залізної, – прохромить його лук мідний. 
<p>25 Почне виривати [стрілу], – і вона вийде з тіла, вийде, сяючи крізь жовч його; жахи смерти впадуть на нього! 
<p>26 Усе похмуре утаємничене всередині його; буде пожирати його вогонь, ніким не роздмухуваний; зло спіткає також і те, що залишилося в шатрі його. 
<p>27 Небо відкриє злочини його, і земля повстане супроти нього. 
<p>28 Пощезне надбане дому його; усе розпорошиться в день гніву Його. 
<p>29 Оце доля чоловікові, що нехтує законом від Бога і спадок, зрокований для нього Вседержителем! 
<h4>Йов 21 
<p>1 І відповідав Йов, і сказав: 
<p>2 Вислухайте уважно мовлене мною, і це буде втіхою мені від вас. 
<p>3 Потерпіть заради мене, і я буду говорити; а потім, як виповім, кепкуйте. 
<p>4 Хіба до чоловіка скарга моя? Як же мені й не занепасти духом? 
<p>5 Погляньте на мене, з подивом, і покладіть пальця на уста. 
<p>6 Тільки-но я пригадаю, то здригаюся, і тремтіння виповняє тіло моє. 
<p>7 Чому злочинці живуть, сягають старости, і навіть при добрім здоров'ї? 
<p>8 Діти їхні з ними перед лицем їхнім, і внуки їхні перед очима їхніми. 
<p>9 Оселі їхні захищені від страху, і немає берла Божого на них. 
<p>10 Бик їхній запліднює і не знемагає; корова їхня зачинає і не викидає. 
<p>11 Мов отару, випускають вони діточок своїх, і діти їхні танцюють. 
<p>12 Вони беруть тімпана і цитру й веселяться при [звуках] сопілки. 
<p>13 Провадять дні свої при здоров'ї і миттю відходять до шеолу. 
<p>14 А тим часом, вони кажуть Богові: Одступися від нас; не хочемо ми знати шляхів Твоїх! 
<p>15 Що таке Вседержитель, щоб нам служити Йому? І яка нам користь від молитви до Нього? 
<p>16 Бачиш, щастя їхнє не від їхніх рук. Порада нечестивих буде далеко від мене! 
<p>17 Чи так часто загасає світильник у нехтувачів законом, і насувається на них біда, і Він дає їм у спадок страждання у гніві Своєму?
<p>18 Вони мають бути, мов соломина на вітрі, і як полова, підхоплена вихором. 
<p>19 [Скажеш :] Бог береже для дітей його нещастя його. – Нехай же дасть йому самому, щоб він те знав. 
<p>20 Нехай очі його побачать нещастя його, і нехай він сам п'є від гніву Вседержителя. 
<p>21 Бо що йому до оселі своєї після нього, коли число місяців його скінчиться? 
<p>22 Однак, чи Бога навчати мудрости, коли Він судить навіть небесних? 
<p>23 Один помирає в самісінькій повноті сили своєї, зовсім спокійний та мирний; 
<p>24 Нутрощі його повнісінькі лою, і кістки його виповнені мозком. 
<p>25 А інший помирає з гіркою душею, не скуштувавши добра. 
<p>26 І вони разом будуть лежати у тліні, і черва покриє їх. 
<p>27 Знаю я ваші думки і заміри, котрі ви супроти мене виплітаєте. 
<p>28 Ви заперечите: Де дім князя, і де шатро, в котрому мешкали нехтувачі законом? 
<p>29 Хіба ви не запитували у мандрівників і не знайомі з їхніми спостереженнями? 
<p>30 Що нечестивий зберігається на день погибелі? Вони будуть принесені у день гніву.
<p>31 Хто розгорне перед очима шляхи його, і хто відплатить йому за те, що він учинив? 
<p>32 Його супроводжують до гробів; і на його могилі ставлять сторожу. 
<p>33 Солодкі для нього брили долини, і за ним іде юрба людей, а тим, що йдуть перед ним, не знайти числа. 
<p>34 То яким чином ви хочете утішити мене пустопорожнім? У ваших відповідях лишається [сама] лжа. 
<h4>Йов 22 
<p>1 І відповідав Єліфаз теманянин, і сказав: 
<p>2 Хіба може людина приносити користь Богові? Розумний приносить користь самому собі. 
<p>3 Що то за вдоволення Вседержителеві, що ти праведний? І чи буде Йому вигода від того, що ти утримуєш шляхи свої чистими?
<p>4 Невже Він, боячись тебе, почне змагатися з тобою, і піде судитися з тобою? 
<p>5 Авжеж, злість твоя величезна, і злочинам твоїм немає кінця! 
<p>6 Певне, ти брав у заставу від братів своїх задарма і з напівоголених одежу стягав. 
<p>7 Не гамував спрагу спраглому на воду, і голодному не давав хліба; 
<p>8 А чоловікові заможному ти [давав] землю, і можний оселявся на ній. 
<p>9 Вдів ти відштовхував ні з чим, і сиріт залишав з порожніми руками. 
<p>10 За це довкола тебе пастки, і виповнив тебе наглий жах. 
<p>11 Або пітьма, в котрій ти анічого не бачиш, і численні води покрили тебе. 
<p>12 Чи не Бог є над небом? Поглянь угору на зорі, як вони високо! 
<p>13 І ти кажеш: Що знає Бог? Чи може Він судити крізь морок? 
<p>14 Хмарини – запона Його, тож Він не бачить, а ходить [лише] по небесному полі. 
<p>15 Невже ти тримаєшся шляху старожитніх, по котрому йшли люди непокірні, 
<p>16 Котрі дочасно були винищені, коли вода підмила підмурки їхні? 
<p>17 Вони казали Богові: Відступися од нас; і що вчинить їм Вседержитель? 
<p>18 А Він виповнював оселі їхні добром. Але порада нечестивих будь далеко від мене! 
<p>19 Бачили праведники і раділи, і безневинний насміхався з них.
<p>20 Ворог наш понищений, а тих, що залишилися після них, пожер вогонь. 
<p>21 Наближся ж до Нього і матимеш спокій; через це прийде до тебе добро. 
<p>22 Прийми з уст Його закона і поклади слова Його в серце твоє; 
<p>23 Якщо ти звернешся до Вседержителя, то знову влаштуєшся, відкинеш беззаконня від шатра твого. 
<p>24 І будеш перетворювати на тлін блискучий метал, і в каміння потоків [золото] офірське. 
<p>25 І буде Вседержитель твоїм захистом і блискучим сріблом у тебе. 
<p>26 Бо тоді будеш радіти Вседержителем, і піднесеш до Бога лице твоє. 
<p>27 Помолишся до Нього, і Він почує тебе, і ти виконаєш обітниці твої, 
<p>28 Покладеш намір, і він справдиться в тебе; і над шляхами твоїми буде сяяти світло. 
<p>29 Коли хтось принижений буде, ти скажеш: Підвищуйся! І Він порятує ницого. 
<p>30 Визволить і боржника небезневинного; і він врятується чистотою рук твоїх. 
<h4>Йов 23 
<p>1 І відповідав Йов, і сказав: 
<p>2 Іще й нині гірка мова моя; страждання мої важчі стогонів моїх. 
<p>3 О, якби я знав, де знайти Його, і міг підійти до трону Його! 
<p>4 Я виклав би перед Ним справу мою і уста мої виповнив би виправданнями; 
<p>5 Пізнав би слова, котрими Він відповість мені і зрозумів би, що Він скаже мені. 
<p>6 Невже Він у повній могутності почав би змагатися зі мною? О, ні! Він лише надав би сили мені. 
<p>7 Тоді праведник міг би змагатися з Ним, – і я назавжди одержав би свободу від Судді мого. 
<p>8 Та ось, я йду уперед, і немає Його, назад – і не знаходжу Його; 
<p>9 Чи учиняє Він щось на лівому боці, я не бачу; чи ховається праворуч, не бачу. 
<p>10 Але Він знає шлях мій; Нехай же випробує мене, – вийду, мов золото. 
<p>11 Нога моя упевнено тримається стежки Його; шляхи Його я зберігав і не ухилявся. 
<p>12 Від заповіді уст Його не відступав; слова уст Його оберігав краще, аніж власні правила. 
<p>13 Але Він непохитний; і хто відхилить Його? Він чинить, чого забажає душа Його. 
<p>14 Так, Він виконає, що належить мені; і подібного до цього багато в Нього. 
<p>15 Тому я тремчу перед Ним; розмірковую, і страхаюся Його. 
<p>16 Бог знесилив серце моє, і Всемогутній настрашив мене. 
<p>17 Чому ж я не знищений передніше цієї пітьми, і Він не приховав мороку від лиця мого! 
<h4>Йов 24 
<p>1 Чому не приховані від Вседержителя часи, і ті, що знають Його, не бачать днів Його? 
<p>2 Межі пересувають, крадуть стада і пасуть [у себе]. 
<p>3 У сиріт забирають віслюка, у вдови беруть у заставу вола. 
<p>4 Нужденних зіштовхують з дороги, всі бідні краю вимушені ховатися. 
<p>5 Ось вони, [мов] дикі віслюки в пустелі, виходять на справу свою, підводячись рано на здобич; степ [дає] хліб для них і для дітей їхніх. 
<p>6 Жнуть вони в полі чужому, і збирають виноград у нечестивця. 
<p>7 Оголених примушують ночувати без даху і тих, що без одежі, у холоднечу; 
<p>8 Мокнуть від гірських дощів, і, не маючи сховку, припадають до скелі. 
<p>9 Відривають від сосків сироту і з убогого беруть заклад; 
<p>10 Примушують його ходити голим, без одежі, і в голодних відбирають колоски; <p>11 У стінах своїх роблять олію оливкову, топчуть у чавилах, і спраглі! 
<p>12 У місті люди стогнуть, і душа тих, кого вбивають, волає, і Бог не забороняє того. 
<p>13 Це ті, що бунтують супроти світла, не відають шляхів Його, і не ходять стежками Його. 
<p>14 Із досвітком підводиться убивник, умертвляє бідного і убогого, а вночі буває злодієм. 
<p>15 І око перелюбника наджидає сутінків, кажучи: Нічиє око не побачить мене, – і затуляє обличчя. 
<p>16 У темряві підкопуються під оселі, котрі вдень вони завважили для себе, вони і не відають світла. 
<p>17 Тому що для них ранок – смертна тінь, бо вони знайомі з жахами смертної тіні. 
<p>18 Легкий такий-от на поверхні води; проклята частка його на землі, і не дивиться він на шлях садів виноградних. 
<p>19 Посуха і спекота поглинають снігову воду; так пекло – грішників. 
<p>20 Нехай забуде його лоно матері, нехай смакує ним черва; нехай не залишиться про нього пам'ять; як дерево, зламається злочинець, 
<p>21 Котрий пригнічує бездітну, що не народжувала, а вдові не чинить добра. 
<p>22 Він і міцних тягне своєю силою; він підводиться, і ніхто не певен за своє життя. 
<p>23 А Він дає йому [все] для безпеки, і він [на те] спирається, і очі Його бачать шляхи їхні. 
<p>24 Трохи піднеслися, – і ось, немає їх; падають і помирають, як і всі, і, як вершечки колосків, зрізуються. 
<p>25 Якщо це не так, хто звинуватить мене за брехню і на ніщо перетворить мовлене мною? 
<h4>Йов 25 
<p>1 І відповідав Білдад шух'янин, і сказав: 
<p>2 Держава і страх у Нього; Він витворює мир на верховинах Своїх! 
<p>3 Чи можна порахувати число Його війська? І над ким не сходить світло Його? 
<p>4 І як людині бути виправданою перед Богом, і яким чином бути чистим, народженому жінкою? 
<p>5 Бо навіть місяць, і той не без тіней, і зорі нечисті перед очима Його. 
<p>6 Тим паче людина, [котра] є черв'як, і син людський, [котрий] є хробак. 
<h4>Йов 26 
<p>1 І відповідав Йов, і сказав: 
<p>2 Як ти допоміг безсилому, підтримав плече немічному? 
<p>3 Яку пораду дав ти немудрому і як у цілковитій повноті з'ясував справу! 
<p>4 Кому ти говорив ці слова, і чий дух виходить з тебе? 
<p>5 Тіні померлих тремтять під водою, і всі, що живуть у ній. 
<p>6 Шеол оголений перед Ним, і немає покривала Аваддонові. 
<p>7 Він розпросторив північ над порожнечею, повісив землю на нічому. 
<p>8 Він замикає води у хмаринах Своїх, і хмара є тривкою під ними. 
<p>9 Він поставив лице трона Свого, розпросторив над ним хмарину Свою. 
<p>10 Він окреслив поверхню вод, аж до межі поміж світлом та пітьмою. 
<p>11 Стовпи небес тремтять і жахаються погрози Його. 
<p>12 Силою Своєю розділяє море і розумом Своїм долає зухвалість. 
<p>13 Від Його Духу – чарівність неба; рука Його витворила швидкого скорпіона. 
<p>14 Ось, – це лише часточки шляхів Його; і як мало ми чули про Нього; А грім могутности Його хто може усвідомити? 
<h4>Йов 27 
<p>1 І продовжував Йов притчу свою, і сказав: 
<p>2 Живий Бог, Котрий позбавив [мене] суду, і Вседержитель, що згірчив душу мою, 
<p>3 Що доки дихання моє ще в мені і дух Божий у ніздрях моїх, 
<p>4 Не скажуть уста мої недоброго, і язик мій не вимовить неправди! 
<p>5 Нехай заборонить Бог, щоб я визнав вас справедливими; аж доки не помру, не поступлюся своєю чистотою. 
<p>6 Міцно я тримаю правду мою і не відпущу її; не дорікне мені серце моє упродовж усіх днів моїх. 
<p>7 Нехай ворог мій буде, мов нечестивий, і той, що повстає на мене, як злочинець. 
<p>8 Бо яка надія лицемірові, коли візьме, коли відкине Бог душу його? 
<p>9 Чи зачує Бог волання його, коли впаде на нього лихо? 
<p>10 Чи буде він тішитися Вседержителем і прикликати Бога постійно? <p>11 Сповіщу вам, що в руці Божій; що у Вседержителя, не приховаю. 
<p>12 Ось, усі ви й самі бачили; то для чого марнуєте стільки слів? 
<p>13 Ось доля нечестивої людини, що нехтує законом від Бога, і спадок, котрого одержують від Вседержителя гнобителі. 
<p>14 Якщо розмножаться сини його, то під меч; і нащадки його не наситяться хлібом.
<p>15 Залишених по ньому смерть штовхне до гробу, і вдови їхні не будуть плакати. 
<p>16 Якщо він накопичить гори срібла, мов пороху, і назбирає одежі, мов глини: 
<p>17 Тоді він наготує, а одягатися буде праведник, і срібло одержить собі на достаток безневинний. 
<p>18 Він будує, як міль, дім свій, і, мов сторож, учиняє собі куреня. 
<p>19 Лягає спати багатієм і таким не підведеться; розплющує очі свої, а він уже не такий. 
<p>20 Сягнуть його страхіття, мовби води; і вночі забере потайки його буря. 
<p>21 Підхопить його східний вітер і понесе, і він швидко побіжить від нього. 
<p>22 Налетить на нього і не помилує, хоч би як він не силкувався уникнути руки Його. 
<p>23 Сплеснуть за ним руками і посвищуть над ним із місця його. 
<h4>Йов 28 
<p>1 Так, у срібла є початкова жила, і в золота місце, [де його] очищають. 
<p>2 Залізо беруть із землі; з каменя виплавляється мідь. 
<p>3 [Людина] визначає межу пітьмі і уважно розшукує камінь у мороці і тіні смертній. 
<p>4 Роблять рудокопню у місцях, забутих ногою, спускаються углиб, зі світлом, висять [і] гойдаються далеко від людей. 
<p>5 Земля, на котрій зростає хліб, у надрах побита, наче вогнем. 
<p>6 Каміння її – місце сапфірів, і в ній – піщинки золота. 
<p>7 Стежки [туди] не відає хижа птаха, і не бачило її око коршака; 
<p>8 Не топтали її левенята, і не проходив там розлючений лев. 
<p>9 На скалу кладе він руку свою, з корінням перекидає гори. 
<p>10 У скелях пробиває ріки, і все коштовне бачить око його. 
<p>11 Стримує потоки від переповнення, і приховане виносить на світло. 
<p>12 Але де премудрість знаходять? І де місце розумові? 
<p>13 Не відає людина ціни її, і вона немає місця на землі живих. 
<p>14 Безодня каже: Не в мені вона; і море каже: Не в мене. 
<p>15 Не дається вона за золото, і не можна її придбати за ціну срібла. 
<p>16 Не поціновується вона золотом офірським, ані коштовним оніксом, ані сапфіром. 
<p>17 Не зрівняється з нею золото і діамант, і не виміняєш її за посудини з чистого золота. 
<p>18 А про корали і перлини навіть згадувати не варто, і надбання премудрости вартніше рубіну. 
<p>19 Не зрівняється з нею топаз ефіопський, чистим золотом не поціновується вона; 
<p>20 То звідки ж походить премудрість? І де місце розумові? 
<p>21 Прихована вона від очей всього, що живе, і від птахів небесних утаємничена. 
<p>22 Аваддон і смерть кажуть: Вухами нашими чули ми чутки про неї. 
<p>23 Бог відає шляхи її, і Йому відоме місце її. 
<p>24 Тому що Він обдивляється до рубежів землі і бачить усе під небом. 
<p>25 Коли Він вітрам визначив вагу і виміряв воду за мірою, 
<p>26 Коли призначав настанови дощеві і стежку для блискавки громової; 
<p>27 Тоді Він бачив її і явив її; приготував її і ще випробував її. 
<p>28 І сказав людині: Ось, страх Господній є премудрість, і відмова од злого – розум. 
<h4>Йов 29 
<p>1 І продовжував Йов притчу свою, і сказав: 
<p>2 О, якби я був, як у передніші місяці, як у ті дні, коли Бог боронив мене, 
<p>3 Коли світильник Його світив над головою моєю, і я при світлі Його ходив серед пітьми, 
<p>4 Як був я за днів молодости моєї, коли присутність Божа [була] над шатром моїм, 
<p>5 Коли ще Вседержитель [був] зі мною, і діти мої навколо мене, 
<p>6 Коли у молоці купалися мої ноги, і скеля джерелила для мене струмки єлею! 
<p>7 Коли я виходив до брами міста і на майдані готував місце для себе, – 
<p>8 Юнаки, забачивши мене, ховалися, а старці підводилися і стояли; 
<p>9 Князі утримувалися від розмови і пальці клали на свої уста; 
<p>10 Голос значних затихав, і язик їхній прилипав до піднебіння їхнього. 
<p>11 Вухо, яке чуло мене, благословляло мене, око, яке бачило мене, хвалило мене. 
<p>12 Тому що я рятував бідного волаючого, і сироту немічну. 
<p>13 Благословення того, що був готовий померти, приходило до мене, і серцю вдови завдавав я радости. 
<p>14 Я зодягався в правду, і суд мій одягав мене, як мантія і перев'язь. 
<p>15 Я був очима сліпому і ногами кульгавому. 
<p>16 Батьком був я для убогих, і позов, котрого я не відав, досліджував уважно; 
<p>17 Ламав я злочинцеві щелепи і з самих зубів його виривав здобич. 
<p>18 А тоді сказав я: У гнізді моєму помру, і днів [моїх] буде багато, мов піску; 
<p>19 Коріння моє розпросторене водою, і роса ночує на гілках моїх; 
<p>20 Слава моя не старіє, лук мій міцний у руці моїй. 
<p>21 Дослухалися до мене, і очікували, і мовчали під час поради моєї. 
<p>22 По словах моїх уже не міркували; мова моя краплями спадала на них. 
<p>23 Очікували мене, мов дощу, і, [немов] дощеві пізньому, розтуляли свої уста; 
<p>24 Траплялося, усміхнуся до них, а вони не вірять; і світло обличчя мого вони не потьмарювали. 
<p>25 Я вибирав їм шляхи, і сидів на чолі, і жив, як цар у колі вояків, мов потішник тих, що плачуть. 
<h4>Йов 30 
<p>1 А нині насміхаються з мене молодші від мене літами, ті, чиїх батьків я не погодився б розмістити із псами моєї худоби. 
<p>2 І сила рук їхніх для чого мені? Над ними вже проминув час. 
<p>3 Убогістю і голодом виснажені, вони втікають у безводний степ, похмурий і спустошений; 
<p>4 Скубуть зело біля кущів, і ягоди ялівцю – хліб їхній. 
<p>5 З громади проганяють їх, погрожують їм, як злодіям, 
<p>6 Щоб замешкали вони у вирвах потоків, в ущелинах землі і скель. 
<p>7 Ревуть поміж кущами, туляться під терном. 
<p>8 Люди зневажені, люди без імення, погань землі. 
<p>9 Оце їхньою учинився я нині піснею і харчем розмови їхньої. 
<p>10 Вони гидують мною, віддаляючись од мене, і не утримуються плювати перед лицем моїм. 
<p>11 Оскільки Він розв'язав повід мій, то вони скинули з себе вуздечку переді мною. 
<p>12 По праву руку підводиться цей гад; збиває мене з ніг, спрямовує небезпечні свої шляхи до мене. 
<p>13 А мою стежку зіпсували; усе встигли вчинити в ній заради моєї загибелі, не маючи помічника. 
<p>14 Вони прийшли до мене, неначе крізь широкий пролом, з гамором кинулися на мене. 
<p>15 Жахіття кинулося до мене, наче вітер, розвіялася зверхність моя, і щастя моє промчало, мов та хмарина, 
<p>16 І нині виливається душа моя в мені, дні скорботи оточили мене. 
<p>17 Уночі ниють у мені кістки мої, і жили мої не мають спокою. 
<p>18 З великими складнощами скидають одежу мою; краї хітону мого затісні для мене. 
<p>19 Він кинув мене у твань, і я став, як тлін і попіл. 
<p>20 Я волаю до Тебе, а Ти не зважаєш на мене, – стою, а Ти [лише] дивишся на мене. 
<p>21 Ти став жорстоким до мене; міцною рукою ворогуєш супроти мене. 
<p>22 Ти підніс мене, і примусив линути за вітром, і засмучуєш мене. 
<p>23 Авжеж, я знаю, що Ти провадиш мене до смерти і в дім, де збираються всі, що живуть. <p>24 Так, Він не простягне руки Своєї на дім кісток, чи будуть вони кричати при своєму руйнуванні? 
<p>25 Чи не плакав я за тими, хто страждав? Чи не стогнала душа моя за бідних? 
<p>26 Коли я сподівався добра, прийшло лихо; коли чекав на світло, сталася пітьма. 
<p>27 Мої нутрощі киплять і не перестають; зустріли мене дні печалі. 
<p>28 Я ходжу почорнілий, але не від сонця; підводжуся в зібранні і кричу. 
<p>29 Я став братом шакала, і приятелем совам. 
<p>30 Моя шкіра зчорніла на мені, і кістки мої обгоріли від спекоти. 
<p>31 І арфа моя стала журливою, і сопілка моя – голосом плачу. 
<h4>Йов 31 
<p>1 Заповіта я склав з очима моїми, щоб не мислити мені про дівчину. 
<p>2 Яка ж доля [мені] від Бога згори? І який спадок від Всевишнього з небес? 
<p>3 Чи не для нечестивого погибель, і чи не для того, хто чинить лихе, отака халепа? 
<p>4 Чи не бачив Він шляхів моїх і чи не рахував усіх моїх кроків? 
<p>5 Якщо я ходив у марноті, і якщо нога моя поспішала лукавити, – 
<p>6 Нехай зважать мене на вагах правди, і Бог спізнає мою чистоту. 
<p>7 Якщо ступні мої ухилялися від шляху, і серце моє простувало за очима моїми, і коли щось [нечисте] прилипало до рук моїх, 
<p>8 То нехай же я сію, а інший їсть, і нехай паростки мої викорінені будуть. 
<p>9 Якщо серце моє спокушалося жінкою, і я робив засідку біля дверей мого ближнього, – 
<p>10 Нехай моя дружина меле на іншого, і нехай інший нахиляється над нею; 
<p>11 Тому що це – злочин, це – беззаконня, що належить судові. 
<p>12 Це – вогонь, що пожирає до винищення, котрий вирвав би з корінням добро моє. 
<p>13 Якщо я нехтував правами служника і служниці моєї, коли вони мали суперечку зі мною, 
<p>14 То що почав би я діяти, якби Бог повстав? І коли б Він глянув на мене, що я відповів би Йому? 
<p>15 Чи не Він, Котрий утворив мене в лоні, витворив і його, і так само учинив нас в утробі? 
<p>16 Чи відмовляв я тому, що мав нужду, на їхнє прохання і чи засмучував очі вдови? 
<p>17 Чи сам я з'їдав шматка свого, і чи не їв від нього сирота? 
<p>18 Бо з дитинства він зростав зі мною, як з батьком, і від лона матері моєї я допомагав [удові]. 
<p>19 Якщо я бачив когось, що гинув без одежі і бідака без вбрання, – 
<p>20 Чи не благословляли мене рамена його, і чи не був він зігрітий вовною овечок моїх? 
<p>21 Якщо я підносив руку мою на сироту, коли бачив допомогу собі коло брами, 
<p>22 То нехай плече моє відпаде од спини, і рука моя нехай відламається од ліктя. 
<p>23 Тому що страшна для мене покара від Бога; перед величчю Його я не міг би устояти. 
<p>24 Чи мав я золото за своє опертя і чи казав скарбові: Ти надія моя? 
<p>25 Чи мав я радість, що багатство моє величезне, і що рука моя надбала багато? 
<p>26 Спостерігаючи за сонцем, як воно сяє, і на місяць, як він величаво простує, 
<p>27 Чи спокусився я у таємниці серця свого і чи цілували уста мої руку мою? 
<p>28 Це також було б злочином, що належить судові; бо я відрікся б від Бога Всевишнього! 
<p>29 Чи радів я з погибелі ворога свого, і чи тішився, коли нещастя доганяло його? 
<p>30 Не дозволяв я устам моїм грішити прокляттям душі його. 
<p>31 Чи не казали люди шатра мого: О, коли ми від м'яса його не наситилися? 
<p>32 Мандрівник не ночував на вулиці; двері мої я відчиняв йому. 
<p>33 Якби я приховував учинки мої, як чоловік, приховуючи в грудях моїх вади мої, 
<p>34 То я страхався б великої громади, і презирство одноплемінних лякало б мене, і я мовчав би, і не виходив за браму. 
<p>35 О, якби хтось вислухав мене! Усе моє бажання, щоб Вседержитель відповідав мені, і щоб захисник мій склав записа. 
<p>36 Я носив би його на плечах моїх і покладав би його, мов корону; 
<p>37 Оголосив би Йому число кроків моїх, і зблизився б з ним, як із князем. 
<p>38 Якщо голосила на мене земля моя, і скаржилися на мене борозни її; 
<p>39 Якщо я їв плоди її без оплати і ускладнював життя землеробів, 
<p>40 То нехай замість пшениці виросте будяк, і замість ячменю – кукіль. Слова Йовині скінчилися. 
<h4>Йов 32 
<p>1 Коли ті три мужі перестали відповідати Йовові, бо він був справедливий ув очах своїх, 
<p>2 Тоді спалахнув гнів Елігу, сина Барах'їлового, бузянина, з роду Рамового, – на Йова спалахнув його гнів за те, що він виправдовував себе більше, аніж Бога; 
<p>3 А на трьох друзів його спалахнув гнів його за те, що вони не знайшли, що відповідати, однак звинувачували Йова. 
<p>4 Елігу чекав, доки говорив Йов, тому що вони за віком були старші від нього. 
<p>5 Коли ж Елігу побачив, що немає відповіді в устах тих трьох мужів, тоді спалахнув гнів його. 
<p>6 І відповідав Елігу, син Барах'їлів, бузянин, і сказав: Я молодий літами, а ви старі; а тому я не наважувався і боявся висловити вам своє міркування. 
<p>7 Я казав собі: Нехай говорять дні, і багатоліття навчає мудрости. 
<p>8 Але дух у людині і натхнення від Вседержителя дає йому розуміння. 
<p>9 Не багатолітні [лише] мудрі, і не старі [лише] розуміють правду. 
<p>10 Тому я кажу: Вислухайте мене, висловлю вам свою думку також і я. 
<p>11 Ось, я чекав слів ваших, – прислуховувався до міркувань ваших, доки ви придумували, що сказати. 
<p>12 І я уважно дивився на вас, і ось, ніхто з вас не звинувачує Йова і не відповідає на його слова. 
<p>13 Не скажете: Ми знайшли мудрість – Бог його спростує, а не людина. 
<p>14 Якби він завертав слова свої до мене, то я не вашими міркуваннями відповідав би йому. 
<p>15 Злякалися, не відповідають більше, перестали казати. 
<p>16 А тому я очікував, а вони не говорять, зупинилися і не відповідають більше, 
<p>17 То я відповім з мого боку; висловлю свої міркування я також. 
<p>18 Бо я виповнений словами, і дух у мені завдає тіснот мені. 
<p>19 Ось, утроба моя, наче вино невідкрите: воно може ось-ось прорватися, мов ті нові бурдюки. 
<p>20 Висловлюся, і буде мені легше, розтулю уста мої, і відповім. 
<p>21 На обличчя людини дивитися не буду і до жодної людини не підлещуватимусь. 
<p>22 Тому що я не вмію лестити: зараз же убий мене, мій Творче! 
<h4>Йов 33 
<p>1 Отож, вислухай, Йове, думки мої і зважай на всі слова мої. 
<p>2 Ось, я розтулю уста мої, язик мій говорить у роті моєму. 
<p>3 Слова мої від щирости мого серця і уста мої виречуть знання чисто. 
<p>4 Дух Божий утворив мене, і дихання Вседержителя дало мені життя. 
<p>5 Якщо можеш, відповідай мені і стань переді мною. 
<p>6 Ось, я за бажанням твоїм, – замість Бога. Я витворений також із глини. 
<p>7 Тому страх переді мною не може знітити тебе, і рука моя не буде заважкою для тебе. 
<p>8 Ти говорив у вуха мої, і я чув звук слів: 
<p>9 Чистий я, без вади, безневинний я, і немає в мені неправди; 
<p>10 А Він знайшов звинувачення супроти мене і вважає мене Своїм супротивником. 
<p>11 Забив ноги мої в колоду, спостерігає за всіма шляхами моїми. 
<p>12 Ось у цьому ти помиляєшся, відповідаю тобі; тому що Бог вищий людини. 
<p>13 Для чого тобі змагатися з Ним? Він не дає звіту за жодні справи Свої. 
<p>14 Бог говорить один раз і, якщо того не почують, вдруге. 
<p>15 Уві сні, в нічному видінні, коли сон приходить до людей, під час дрімоти на ложі. 
<p>16 Тоді Він відкриває вухо людини і залишає Свою настанову. 
<p>17 Щоб відхилити людину од якогось вчинку і відібрати у неї гордощі, 
<p>18 Щоб відвести душу її від провалля і життя її від урази мечем. 
<p>19 Або ж вона наставляється на розум хворобою на ложі своєму і жорстоким болем у всіх кістках своїх, – 
<p>20 І життя її одвертається від хліба, і душа її від улюбленої страви. 
<p>21 Плоть на ній марніє, аж так, що її не видно, і з'являються кості її, котрих не було видно. 
<p>22 І душа її наближається до могили, і життя її – до смерти. 
<p>23 Якщо є у неї Ангел – наставник, один із тисячі, аби показати людині достеменний [шлях] її, – 
<p>24 [Бог] змилується над нею і скаже: Звільни її від могили; Я знайшов викупа. 
<p>25 Тоді тіло її стане кращим, аніж замолоду; вона повернеться у дні юности своєї. 
<p>26 Буде молитися до Бога, і Він милостивий до неї; з радістю споглядає на обличчя її і повертає людині праведність її. 
<p>27 Вона буде дивитися на людей і говоритиме: Грішила я і спотворювала правду, а мені не відплачено; 
<p>28 Він визволив душу мою від могили, і життя моє бачить світло. 
<p>29 Ось, усе це чинить Бог часто з людиною, 
<p>30 Щоб відвести душу її від могили, і просвітити її світлом живих. 
<p>31 Зважай, Йове, слухай мене, і мовчи, а я буду говорити. 
<p>32 Якщо маєш щось сказати, відповідай і кажи, тому що я прагну твого виправдання. 
<p>33 А якщо ні, то слухай мене: мовчи, і я навчу тебе мудрости. 
<h4>Йов 34 
<p>1 І продовжував Елігу, і сказав: 
<p>2 Вислухайте, мудрі, мовлене мною, і прихиліть до мене вухо, помірковані! 
<p>3 Бо вухо виокремлює слова, як піднебіння розрізняє смак страви.
<p>4 Виберім поміж собою суд (право) і спізнаємо, що добре. 
<p>5 Ось, Йов сказав: За мною правда, але Бог позбавив мене суду. 
<p>6 Чи мушу я брехати на правду мою? Моя рана невигойна без вини. 
<p>7 Чи є така людина, як Йов, котрий п'є глум, як воду? 
<p>8 Пристає до співжиття з тими, що чинять беззаконня і ходить з людьми нечестивими. 
<p>9 Тому що він сказав: Немає користі для людини у догоджанні Богові. 
<p>10 Отож, вислухайте мене, мужі мудрі! Не може бути у Бога неправда чи у Вседержителя неправосуддя. 
<p>11 Бо Він за вчиненим людиною учиняє з нею і за шляхами мужа дає заплату! 
<p>12 Справді, Бог не чинить неправди, і Вседержитель не викривляє суду. 
<p>13 Хто, окрім Нього, дбає про землю? І хто урядує цілим світом? 
<p>14 Якби Він обернув серце Своє до Себе і взяв Собі дух її та дихання її, – 
<p>15 Раптом загинула б усіляка плоть, і людина стала б тліном.
<p>16 Отож, якщо ти маєш розум, то слухай це і зважай на слова мої. 
<p>17 Той, хто ненавидить правду, чи може володарювати? 
<p>18 Чи можна сказати цареві: Ти – розбещений, а князям – ви злочинці? 
<p>19 Але Він не дивиться на обличчя князів і не надає перевагу скорше багатому, аніж бідному, тому що всі вони – витвір рук Його. 
<p>20 Наразі вони помирають; серед ночі народ бунтується, і вони щезають, і міцних проганяють не силою. 
<p>21 Бо очі Його над шляхами людини, і Він бачить усі кроки її. 
<p>22 Немає пітьми, ані тіні смертної, де могли б сховатися ті, що вчиняють злочини. 
<p>23 А тому Він уже не вимагає від людини, щоб йшла на суд з Богом. 
<p>24 Він долає сильних без дослідження і ставить інших на їхні місця. 
<p>25 Тому що Він учиняє відомими справи їхні, і скидає їх уночі, і вони винищуються. 
<p>26 Він завдає їм поразки, як людям злочинцям, перед очима інших, 
<p>27 За те, що вони відступили од Нього, і не зрозуміли всіх шляхів Його. 
<p>28 Аж так, що долинуло до Нього волання убогих, і Він зачув стогін пригноблених. 
<p>29 Чи дарує Він тишу, то хто може порушити? Чи приховує Він лице Своє, хто може побачити Його? Чи буде це для народу, чи для однієї людини, 
<p>30 Щоб не царював лицемір на спокусу народові, 
<p>31 До Бога треба казати: Я зазнав лиха, більше не буду грішити. 
<p>32 А чого я не знаю, Ти навчи мене; і якщо я вчиняв злочини, то більше не буду. 
<p>33 Чи за твоїми [міркуваннями] Він має давати заплату? Та оскільки ти відкидаєш, то лише тобі належить вибирати, а не мені; Кажи, що знаєш. 
<p>34 Люди розумні скажуть мені, і муж мудрий, який слухає мене:
<p>35 Йов нерозумно говорить, і слова його не з глуздом. 
<p>36 Я бажав би, щоб Йов уповні був випробуваний, за відповідями його, які властиві людям нечистим. 
<p>37 Інакше він до гріха свого додасть відступ, і ще більше наговорить супроти Бога. 
<h4>Йов 35 
<p>1 І продовжував Елігу, і сказав: 
<p>2 Чи вважаєш ти справедливим, що сказав: Я праведний перед Богом? 
<p>3 Бо ти сказав: Яка перевага для мене? І яку вигоду матиму, якщо буду очищений від гріхів моїх? 
<p>4 Я відповім тобі і твоїм друзям з тобою: 
<p>5 Поглянь на небо і дивися; поглянь на хмарини, – вони вищі від тебе. 
<p>6 Якщо ти грішиш, що ти учиняєш Йому? Якщо злочини твої множаться, що завдаєш ти Йому? 
<p>7 Якщо ти будеш праведний, чим віддячиш Йому? Або що Він дістає від руки твоєї? 
<p>8 Нечестя твоє ставиться до людини, як ти, і праведність твоя до сина людського. 
<p>9 Від безлічі гнобителів стогнуть пригноблені і від руки сильних волають. 
<p>10 Але ніхто не каже: Де Бог, Творець твій, Котрий дає пісні вночі, 
<p>11 Котрий навчає нас більше, аніж звірів земних, і напучує нас краще, аніж птахів небесних? 
<p>12 Там вони волають, і Він не відповідає їм з причини гордощів недобрих людей. 
<p>13 Але неправда, що Бог не чує, і Вседержитель не бачить цього.
<p>14 Хоч ти й сказав, що ти не бачиш Його, але суд перед Ним, – і чекай на нього. 
<p>15 Проте нині, тому що гнів Його не навідався до нього, і він не спізнав його у всій суворости. 
<p>16 Тому Йов і розтулив легковажно уста свої і безтямно множить слова. 
<h4>Йов 36 
<p>1 І продовжував Елігу, і сказав: 
<p>2 Зачекай мене трішки, і я покажу тобі, що маю ще сказати про Бога. 
<p>3 Розпочну мої міркування здалеку і поставлюся із справедливістю до мого Творця. 
<p>4 Тому що слова мої справді-таки не брехня; перед тобою досконалий у пізнанні. 
<p>5 Ось, Бог могутній і не ставиться з презирством до сильного міцністю серця, [Він] великий у силі і премудрості. 
<p>6 Він не підтримує нечестивих і дає право бідному. 
<p>7 Він не відвертає очей Своїх од праведників, але з царями назавжди садовить їх на троні, і вони підносяться. 
<p>8 Якщо ж вони закуті в ланцюги і утримуються в путах біди, 
<p>9 То Він показує їм на справи їхні і на злочини їхні, які збільшилися. 
<p>10 І відкриває їхнє вухо для напучування, і каже їм, щоб вони відступилися од беззаконня. 
<p>11 Якщо послухають і будуть служити Йому, то проживуть дні свої у добрих статках і літа свої в радощах. 
<p>12 А якщо не послухають, то загинуть від меча і помруть у нерозумінні. 
<p>13 Проте лицеміри плекають в серці гнів і не звертаються до Нього, коли Він ув'язнює їх. 
<p>14 Тому душа їхня помирає замолоду і життя їхнє з нечестивими. 
<p>15 Він рятує бідного від лиха його і в пригнобленні відкриває вухо його. 
<p>16 І тебе вивів би Він із тіснот на простір, де немає пригнічення, і поставлене на стіл твій було б виповнене лоєм. 
<p>17 Але ти виповнений покарою нечестивих: покара і правосуддя – близькі тобі. 
<p>18 Нехай же не вразить тебе гнів [Божий] покарою! Великий викуп не порятує тебе. 
<p>19 Чи дасть Він якусь ціну твоєму маєткові? Ні, – ані золотові і жодному скарбові. 
<p>20 Не бажай тієї ночі, коли народи винищуються на своєму місці. 
<p>21 Бережися, не схиляйся до зла, котрому ти надав перевагу над стражданнями. 
<p>22 Бог високий могутністю Своєю, і хто такий, як Він, наставник?
<p>23 Хто підкаже Йому шлях Його, хто може сказати: Ти учиняєш несправедливо? 
<p>24 Пам'ятай про те, аби підносити діяння Його, котрі люди бачать. 
<p>25 Усі люди можуть бачити їх; людина може роздивлятися їх здалеку. 
<p>26 Ось, Бог великий, і ми не можемо пізнати Його, число літ Його безмежне. 
<p>27 Він збирає краплі води; вони разом виливаються дощем; 
<p>28 Із хмарин капають і виливаються щедро на людей. 
<p>29 Хто може також пізнати довжину хмарин, чи легіт шатра Його? 
<p>30 Ось, Він розпросторює над ним світло Своє і покриває дно моря. 
<p>31 Звідти Він судить народи, дає їжу щедро. 
<p>32 Він приховує в долонях Своїх блискавицю і наказує їй, кого вразити. 
<p>33 Потріск її нагадує про неї; худоба також чує те, що відбувається. 
<h4>Йов 37 
<p>1 І через це тремтить серце моє і зсунулося з місця свого. 
<p>2 Слухайте, слухайте голос Його, і грім, що виходить з уст Його. 
<p>3 Під усім небом гуркіт його, і сяяння його аж до краю землі. 
<p>4 За ним гримить голос; гримить Він голосом величчя Свого і не зупиняє Його, коли голос Його почутий. 
<p>5 Дивовижно гримить Бог голосом Своїм, чинить діяння великі, для нас незбагненні. 
<p>6 Бо снігові Він каже: Будь на землі; так само дрібний дощ і великий дощ під Його владою. 
<p>7 Він ставить печать на руку кожної людини, щоб всі люди знали справу Його. 
<p>8 Тоді звір утікає в сховища і залишається в своїх лігвищах. 
<p>9 З півдня приходить буря, а від півночі холоднеча. 
<p>10 Від подуву Божого утворюється лід, і поверхня води тужавіє. 
<p>11 Він також виповнює вологою хмари, і хмарини розсівають світло Його. 
<p>12 І вони рухаються за намірами Його, аби виконати те, що Він накаже їм на овиді обжитої землі. 
<p>13 Він наказує їм рухатися або ж для покари, або з добрим заміром чи для милости. 
<p>14 Зважай на це, Йове; стій і осягай чудові діяння Божі. 
<p>15 Чи відаєш, як Бог володіє ними і наказує світлові сяяти із хмарини Своєї? 
<p>16 Чи розумієш рівновагу хмарин, дивовижне діяння Найдосконалішого в знаннях? 
<p>17 Чому нагрівається твоя одежа, коли Він заспокоює землю з півдня? 
<p>18 Чи ти з Ним розпросторив небеса, тверді, мов лите дзеркало? 
<p>19 Навчи нас, що сказати Йому? Ми в цій пітьмі нічого не можемо зрозуміти. 
<p>20 Чи буде повідано Йому, що я кажу? Чи сказав хтось, що мовлене доповідається Йому? 
<p>21 Зараз не видно яскравого світла у хмарах; але прилине вітер і розжене їх. 
<p>22 Ясна погода приходить з півночі, і довкола Бога страшна велич. 
<p>23 Всемогутній! Ми не можемо осягнути Його розумом. Він великий силою, судом і повнотою правосуддя. Він [нікого] не пригнічує. 
<p>24 А тому нехай у шанобі схиляються перед Ним люди, і нехай тремтять перед Ним усі мудрі серцем! 
<h4>Йов 38 
<p>1 Господь відповідав Йовові з бурі, і сказав: 
<p>2 Хто оцей, що затьмарює Провіщення Боже словами без знання? 
<p>3 Підпережи [свої] чресла, як муж: Я буду запитувати у тебе, а ти розтлумачуй Мені. 
<p>4 Де ти був, коли я засновував землю? Скажи, якщо знаєш. 
<p>5 Хто визначив їй міру, якщо відаєш? Або хто протягав по ній мотуза? 
<p>6 На чому потверджені підвалини її, і хто поклав наріжного каменя її,
<p>7 При спільних радощах уранішних зірок, коли всі сини Божі вигукували від радости? 
<p>8 Хто перегородив брамою море, коли воно вродилося, наче вийшло із черева? 
<p>9 Коли Я хмарини вчинив одежею його й імлу запоною його, 
<p>10 І потвердив йому Моє призначення, і поставив засуви і брами, 
<p>11 І сказав: До цього місця дійдеш, і не далі, і тут межа пихатим хвилям твоїм! 
<p>12 Чи наказував ти коли-небудь за життя свого ранкові і чи визначав зорі місце її, 
<p>13 Щоб вона сягала країв землі і струсила з неї нечестивих; 
<p>14 Щоб [земля] змінилася, мов глина під печаткою, і стала, немов барвиста одежа; 
<p>15 І щоб відібрали у нечестивих світло їхнє, і зухвала рука їхня знесиліла. 
<p>16 Чи заходив ти у глибини морські і чи брався досліджувати безодні? 
<p>17 Чи відчинялися для тебе ворота смерти, і чи бачив ти браму тіні смертної? 
<p>18 Чи оглядав ти ширину землі? Поясни, якщо знаєш все це; 
<p>19 Де шлях до помешкання світла, і де місце пітьми? 
<p>20 Авжеш, ти доходив до межі її і відаєш стежки до оселі її? 
<p>21 Ти відаєш про це, тому що ти був уже тоді народжений, і число днів твоїх вельми велике? 
<p>22 Чи входив ти до сховищ снігу і чи бачив скарбниці граду, 
<p>23 Котрих бережу Я на час непевний, на день битви і війни? 
<p>24 По якому шляху розливається світло і розноситься східний вітер по землі? 
<p>25 Хто звершує протоки для перебігу води і шлях для грімкої блискавиці? 
<p>26 Щоб йшов дощ на землю безлюдну, на пустелю, де немає людини, 
<p>27 Щоб насичувати пустелю і степ і пророщувати зародки трави для її виросту. 
<p>28 Чи має дощ батька? Або хто породжує крапельки роси? 
<p>29 Із чийого черева виходить лід та іній небесний, – хто породжує його? 
<p>30 Води, мов камінь, тверднуть, і поверхня безодні замерзає. 
<p>31 Чи можеш ти зав'язати вузол Волосожарові і розв'язати віжки Оріонові? <p>32 Чи можеш виводити сузір'я у свій час і вести Велику Ведмедицю з її дітьми? 
<p>33 Чи відаєш ти настанови неба, чи можеш настановити панування його на землі? 
<p>34 Чи можеш піднести голос твій до хмарин, щоб вода щедро покрила тебе? 
<p>35 Чи можеш посилати блискавиці, і чи полинуть вони і чи скажуть тобі: ось ми! 
<p>36 Хто мудрість поклав у серце, і хто дав глузд розумові? 
<p>37 Хто може розігнати хмари своєю мудрістю і утримати посудини неба, 
<p>38 Коли порох стає грязюкою і грудки злипаються? 
<p>39 Чи ти ловиш здобич левиці і насичуєш молодих левенят, 
<p>40 Коли вони лежать у барлозі чи спочивають у затінку в засідках? 
<p>41 Хто призбирує воронові їжу його, коли пташенята його кричать до Бога, блукаючи без їжі? 
<h4>Йов 39 
<p>1 Чи відаєш ти час, коли народжують дикі кози на скелях, і чи бачив ти, як лань стає породіллю? 
<p>2 Чи можеш ти вирахувати місяці вагітности їхньої? І чи відаєш про час їхнього окоту? 
<p>3 Вони злягаються, приводять діток своїх, викидаючи свій послід. 
<p>4 Діти їхні набираються сили, зростають у полі, а потім відходять і не повертаються до них. 
<p>5 Хто випустив дикого віслюка на волю, і хто розв'язав пута онагрові, 
<p>6 Котрому степ Я вибрав оселею і солончаки – житлом? 
<p>7 Він насміхається з міської велелюдности і не чує крику погонича. 
<p>8 У горах відшукує собі поживи і шукає всілякого зела. 
<p>9 Чи захоче служити тобі одноріг і чи переночує біля твоїх ясел? 
<p>10 Чи можеш мотузом прив'язати однорога до борозни, і чи буде він боронувати за тобою поле? 
<p>11 Чи покладеш на нього надію, тому що в нього велика сила, і чи доручиш йому роботу свою? 
<p>12 Чи повіриш йому, що він насіння твоє поверне і складе на току твоєму? 
<p>13 Чи ти дав гарні крила павичеві і пір'я та пух страусові? 
<p>14 Він залишає яйця свої на землі, і на піску зігріває їх, 
<p>15 І забуває, що нога може роздушити їх, і польовий звір може розтоптати їх. 
<p>16 Він жорстокий з дітьми своїми, наче не зі своїми, і не відає остраху, що праця його буде марною; 
<p>17 Тому що Бог не дав йому мудрости і не наділив його глуздом. 
<p>18 А коли підніметься на верховину, то насміхається з коня і вершника його. 
<p>19 Чи ти дав коневі силу і одягнув шию його у гриву? 
<p>20 Чи можеш ти налякати його, мов сарану? Хропіння ніздрів його – жах! 
<p>21 Б'є ногою землю і захоплюється силою; і йде супроти зброї. 
<p>22 Він сміється з небезпеки, і не лякається, і не відвертається од меча. 
<p>23 Сагайдак звучить над ним, виблискує спис і ратище. 
<p>24 У пориві і шаленстві він ковтає землю і не може встояти при звукові сурми. 
<p>25 При голосі сурми він кричить: 
І-га-га! І здалеку чує битву, гучні голоси вождів і вигуки. <p>26 Чи твоєю мудрістю яструб літає і завертає крила свої на південь? 
<p>27 Чи за твоїм словом злітає орел і влаштовує на верховині гніздо своє? 
<p>28 Він замешкує на скелі і ночує на чолопку узгірків та на місцях неприступних. 
<p>29 Звідти визорює собі поживу: очі його бачать далеко. 
<p>30 Пташенята його п'ють кров, і де труп, там і він. 
<p>31 І продовжував Господь, і сказав Йовові: 
<p>32 Чи буде той, що змагається із Всемогутнім, ще навчати? Той, що викриває Бога, нехай відповідає Йому. 
<p>33 І відповідав Йов Господові, і сказав: 
<p>34 Ось, я нікчемний; що я буду відповідати Тобі? Руку мою кладу на уста мої. 
<p>35 Якось я казав, – тепер відповідати не буду, навіть двічі, але більше не буду. 
<h4>Йов 40 
<p>1 І відповідав Господь Йовові з бурі, і сказав: 
<p>2 Підпережи крижі свої, як муж: Я буду запитувати, а ти розтлумачуй мені. 
<p>3 Ти хочеш відкинути суд Мій, звинуватити Мене, щоб виправдати себе? 
<p>4 Чи таке в тебе рамено, як у Бога? І чи можеш загриміти [голосом], як Він? 
<p>5 То вчини собі окрасу з величі і слави, одягнися у полиск і пишноту. 
<p>6 Вияви лють гніву твого, поглянь на все зарозуміле і упокор його. 
<p>7 Подивися на всіх зарозумілих і зганьби їх, і потрощи нечестивих на місцях їхніх. 
<p>8 Закопай усіх їх у землю і обличчя їхні закрий пітьмою. 
<p>9 Тоді Я визнаю, що правиця твоя може врятувати тебе. 
<p>10 Ось бегемот, котрого Я утворив, як і тебе, він їсть траву, наче віл. 
<p>11 Ось його сила у м'язах його і міцність його у м'язах черева його. 
<p>12 Повертає хвостом своїм, наче кедром; а жили на стегнах його переплетені. 
<p>13 Ноги у нього, наче мідні труби; кості в нього, мов залізне пруття. 
<p>14 Оце височінь шляхів Божих: лише Творець його може наблизити до нього меча Свого. 
<p>15 Гори приносять йому поживу, і там усякий звір польовий грається. 
<p>16 Він лягає у затінку дерев, у холодку від тростини і в болотах.
<p>17 Тіняві дерева дають йому свій затінок; верби біля струмків оточують його. 
<p>18 Ось, він гамує спрагу в річці і не квапиться; залишається в спокої, а хоч би Йордан кинувся йому до рота. 
<p>19 Чи візьме хтось його на очах його і чи прониже йому носа гаком? 
<p>20 Чи можеш ти вудкою витягнути левіятана і мотузкою ухопити за його язика? 
<p>21 Чи застромиш йому кільце в ніздрі його? Чи проколеш голкою щелепи його? 
<p>22 Чи буде він благати тебе і розмовляти з тобою сумирно? 
<p>23 Чи укладе він угоду з тобою, і чи візьмеш його собі назавжди за раба? 
<p>24 Чи будеш бавитися з ним, мов пташком, і чи пов'яжеш його для дівчаток твоїх? 
<p>25 Чи продаватимуть його спільники з ловів, чи поділять його поміж купцями з хананеїв? 
<p>26 Чи можеш пронизати шкуру його списом і голову його рибальським остенем? 
<p>27 Поклади на нього руку твою і пам'ятай про борню; та більше того не вчиниш. 
<h4>Йов 41 
<p>1 Надія марна: чи не впадеш лиш від одного погляду його? 
<p>2 Немає такого сміливого, котрий насмілився б потурбувати його; а хто зможе встояти переді Мною? 
<p>3 Хто випередив Мене, щоб Я винагородив його? Під обширом неба все Моє. 
<p>4 Не змовчу про тіло його, про силу і красу м'язів його і доцільність їхню. 
<p>5 Хто може відкрити верхній одяг його, хто підійде до подвійних щелепів його? 
<p>6 Хто може прочинити двері обличчя його? Коло зубів його – жах! 
<p>7 Міцні щити його – пречудові; вони скріплені, неначе твердою печаткою. 
<p>8 Один до одного торкається щільно, аж так, що й повітря не проходить поміж ними. 
<p>9 Один з одним лежать упритул, зчепилися і не розсуваються. 
<p>10 Від його чхання з'являється світло; очі в нього, як вії зорі. 
<p>11 Із пащі його вихоплюється полум'я, і вириваються іскрини вогняні. 
<p>12 Із ніздрів його виходить дим, мовби з того казана чи горшка, що кипить. 
<p>13 Дихання його розпалює вугіль, і з пащі його вихоплюється полум'я. 
<p>14 На шиї його замешкала сила, і перед ним біжить жах. 
<p>15 М'ясисті частини тіла його поєднані між собою надійно, не здригнуться. 
<p>16 Серце в нього тверде, мов камінь, і жорстке, як нижнє жорно. 
<p>17 Коли він підводиться, сильний страхається й тремтить від жаху. 
<p>18 Меч, котрий торкнувся до нього, не витримає, ні спис, ані стріла, ані панцир. 
<p>19 Залізо він має за солому, мідь – за гниле дерево. 
<p>20 Донька лука, стріла, не примусить його утікати, а каміння з пращі для нього, що плівка (полова). 
<p>21 Булава вважається в нього соломою, а зі свисту списа він сміється. 
<p>22 Під ним гостре каміння, і він на гострому камінні лежить у твані. 
<p>23 Від нього закипає глибочінь, мов у казані, а море перетворюється на киплячу оливу. 
<p>24 Він залишає за собою осяйну стежку; а безодня видається сивиною. 
<p>25 Немає на землі схожого на нього; його утворено безстрашним. 
<p>26 На все високе споглядає сміливо; він цар над усіма синами гордощів. 
<h4>Йов 42 
<p>1 І відповідав Йов Господові, і сказав: 
<p>2 Відаю, що Ти все можеш, і що наміра Твого не зупинити. 
<p>3 Хто оцей, що затьмарює Провіщення Боже, нічогісінько не тямлячи? – Так я говорив про те, чого не розумів, про діяння пречудові для мене, котрих я не відав. 
<p>4 Вислухай, [звертався я], і я говоритиму, і що буду запитувати в Тебе, розтлумач мені. 
<p>5 Я чув про Тебе крайчиком вуха; а тепер мої очі бачать Тебе. 
<p>6 А тому я зрікаюся сказаного і каюся у поросі і попелі. 
<p>7 І сталося після того, як Господь виповів слова оті Йовові, сказав Господь Єліфазові теманянинові: Палає гнів Мій на тебе і на двох друзів твоїх за те, що ви говорили про Мене не так слушно, як служник Мій Йов. 
<p>8 Тож візьміть собі семеро биків і семеро баранів, і підіть до служника Мого Йова, і принесіть за себе пожертву; і служник Мій Йов помолиться за вас, бо лише обличчя його Я прийму, щоб не відкинути вас за те, що ви говорили про Мене не так слушно, як служник Мій Йов. 
<p>9 І пішли Єліфаз теманянин і шух'янин Білдад та нааматянин Цофар, і вчинили, як наказував їм Господь, – і Господь прийняв також і Йова. 
<p>10 І повернув Господь втрати Йовові, коли він помолився за друзів своїх; і дав Господь Йовові удвічі більше за те, що він мав передніше. 
<p>11 Тоді прийшли до нього всі брати його, і всі сестри його, і всі попередні знайомі його, і їли з ним хліб у домі його, і тужили з ним, і втішали його за все лихо, котре Господь навів на нього, і дали йому кожний по кеситі і по золотій обручці. 
<p>12 І благословив Бог останні Йовові дні більше, аніж попередні; у нього було чотирнадцять 
тисяч дрібної худоби, шість тисяч верблюдів, тисяча пар волів і тисяча віслючок. <p>13 І було в нього семеро синів і три доньки. 
<p>14 І назвав він ймення першій Єміма; ймення другій – Кеція, а ймення третій – Керен-Гаппух. 
<p>15 І не було по всій землі таких вродливих жінок, як доньки Йова, і дав їм батько їхній спадок поміж братами їхніми. 
<p>16 Потому всьому прожив Йов сто сорок літ, і бачив синів своїх і синів синових до четвертого коліна. 
<p>17 І вмер Йов у поважних літах, насичений уповні днями.
