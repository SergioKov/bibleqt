Перше Послання до Солунян
<h4>1 Солунян 1 Апостол дякує за зразкове життя віри солунян. 
<p>1 Павло і Силуан, і Тимофій Церкві Солунській у Богові Батькові і в Господі Ісусі Христі: Благодать вам і мир від Бога Вітця нашого, і Господа Ісуса Христа, 
<p>2 Завжди дякуємо Богові за всіх вас, пригадуючи вас у молитвах наших. 
<p>3 Безнастанно пам‘ятаючи справу вашої віри, і працю любови, і терпіння надії на Господа нашого Ісуса Христа перед Богом і Батьком нашим, 
<p>4 Знаючи вибір ваш, улюблені Богом браття; 
<p>5 Тому що наше благовістя у вас не було тільки в слові, але також у силі і в Святому Дусі; та цілковитім переконанні, як ви самі знаєте, якими були ми для вас поміж вами. 
<p>6 І ви стали наслідувачами нашими і Господові, прийнявши слово, маючи багато скорбот, з радістю Духа Святого. 
<p>7 Аж так, що ви стали взірцем для усіх віруючих у Македонії та Ахаї. 
<p>8 Бо від вас полинуло слово Господнє не лише у Македонії та Ахаї, але також до кожного місця (міста) прийшла слава про віру вашу в Бога, тому нам ні про що не треба оповідати. 
<p>9 Бо самі вони оповідають про нас, який ми успіх мали у вас, і як ви навернулися до Бога від ідолів, щоб служити Богові живому та істинному. 
<p>10 І наджидаючи з небес Сина Його, Котрого Він воскресив з мертвих, Ісуса, що визволяє нас від прийдешнього гніву. 
<h4>1 Солунян 2 Христові Апостоли шукають слави для Бога, а не для себе. 
<p>1 Ви самі знаєте, браття, про наш прихід до вас, що він був не марним; 
<p>2 Але, передніше постраждавши і зазнавши наруги у Филипах, як ви знаєте, ми насмілилися в Богові нашому проповідувати вам Добру Вість Божу з великою ревністю. 
<p>3 Бо в ученні нашому немає ні облуди, ані намірів нечистих, чи лукавства; 
<p>4 Але, як Бог визнав нас гідними, щоб доручити нам благовістя (проповідь Євангелії), так само й ми кажемо, догоджаючи не людям, але Богові, що випробовує наші серця. 
<p>5 Бо ніколи не вживали ми у нас перед вами ні слів улесливих, як ви знаєте, ані замірів жадливих: Бог свідок! 
<p>6 Не шукаємо слави людської ні від вас, ані від інших. 
<p>7 Ми могли з‘явитися поважно, як Апостоли Христові, але були поміж вами тихенькі, неначе годувальниця, що вельми лагідно доглядає дітей своїх; 
<p>8 Тож ми, із ревности до вас, зажадали передати вам не лише Добру Вість Божу, але також і душі наші, тому що ви стали нам люб‘язні. 
<p>9 Бо ви пам‘ятаєте, браття, працю нашу і виснаження: вночі і вдень працюючи, щоб не обтяжити когось із вас, ми проповідували у вас благовістя Боже. 
<p>10 Свідки ви і Бог, як свято і праведно та бездоганно вчиняли ми перед вами віруючими; 
<p>11 Тому що ви знаєте, як кожного з вас, мов батько діток своїх, 
<p>12 Ми просили і переконували вчиняти гідно Бога, що прикликав вас до Свого Царства і слави. 
<p>13 А тому ми безнастанно дякуємо Богові, що, прийнявши від нас почуте Слово Боже, ви прийняли не як слово людське, але як Слово Боже, – яким воно є в істині, – котре якраз і діє у вас віруючих. 
<p>14 Бо ви, браття, стали наслідувачами Церков Божих у Христі Ісусі, що знаходяться в Юдеї, тому що ви також те саме витерпіли від своїх краян (земляків), що ті – від юдеїв. 
<p>15 Котрі убили Господа Ісуса і Його пророків, і нас прогнали, і Богові не догоджають, і всім людям чинять спротив. 
<p>16 Котрі перешкоджають нам проповідувати поганам, щоб урятувалися, і через це завжди виповнюють міру гріхів своїх; але наближається на них гнів до кінця. 
<p>17 А ми, браття, коли були розлучені з вами на короткий час лицем, а не серцем, ще з більшим бажанням прагнули бачити лице ваше. 
<p>18 А тому ми, я, Павло, і один раз, і вдруге хотіли прийти до вас; але перешкодив нам сатана. 
<p>19 Бо хто наша надія, чи радість, чи вінець похвали? Чи не ви також перед Господом нашим Ісусом Христом, як Він прийде? 
<p>20 Бо ви - слава наша і радість.
<h4>1 Солунян 3 Тимофій у Солуні. Добрі новини. 
<p>1 А тому, не стерпівши більше, ми побажали залишитися в Атенах самі, 
<p>2 І послали Тимофія, брата нашого і служителя Божого і співробітника нашого у Христовій Євангелії, щоб упевнити вас і підбадьорити у вірі вашій. 
<p>3 Щоб ніхто не захитався у скорботах цих: бо ви самі знаєте, що так нам судилося. 
<p>4 Бо ми навіть тоді, коли були у вас, провістили вам, що будемо страждати, що й сталося, і ви це знаєте. 
<p>5 А тому я, не стерпівши більше, послав дізнатися про віру вашу, щоб не спокусив вас спокусник і щоб наш труд не виявився марним. 
<p>6 А тепер, коли прийшов до нас Тимофій од вас і приніс нам добру вість про віру і любов вашу, і що ви завжди маєте доброзичливу пам‘ять про нас, бажаючи нас бачити, як і ми вас, 
<p>7 То ми, хоч яка в нас нужда і скорбота, втішилися вами, браття, через віру вашу. 
<p>8 Бо тепер ми живі, коли ви стоїте в Господі. 
<p>9 Яким чином ми можемо віддячити Богові за вас, за всю радість, котрою тішимося через вас перед нашим Богом, 
<p>10 Уночі і вдень ревно молимося за те, щоб лице ваше бачити і доповнити, чого не вистачало вірі вашій. 
<p>11 Нехай же Сам Бог і Батько наш і Господь наш Ісус Христос вирівняє нашу до вас дорогу. 
<p>12 А вас нехай Господь виповнить уприщерть любов‘ю один до одного, і до всіх, котрою ми виповнені до вас; 
<p>13 Щоб утвердити серця ваші бездоганними у святості перед Богом і Батьком нашим під час пришестя Господа нашого Ісуса Христа з усіма святими Його. Амінь. 
<h4>1 Солунян 4 Заклик до святости. 
<p>1 Затим, браття, просимо і благаємо вас Христом Ісусом, щоб ви, прийнявши від нас, як належить вам чинити і догоджати Богові, ще більше досягали в цьому успіху; 
<p>2 Бо ви знаєте, які заповіді ми дали вам від Господа Ісуса. 
<p>3 Бо воля Божа є освячення ваше, щоб ви утримувалися від розпусти; 
<p>4 Щоб кожний з вас умів тримати свою чашу (тіло) у святості і в честі, 
<p>5 А не в пристрасті жагучій, мов погани, що не відають Бога. 
<p>6 Щоб ви ні в чому не кривдили брата свого супроти Закону і шукаючи зиску; тому що Господь – месник за все це, як і передніше ми казали вам і засвідчували.
<p>7 Бо прикликав нас Бог не до нечистоти, але до святости. 
<p>8 Отож, непокірний є непокірний не людині, але Богові, Котрий і дав нам Духа Свого Святого. 
<p>9 А щодо братньої любови, то немає потреби писати вам, бо ви самі навчені Богом любити один одного. 
<p>10 Бо ви так і чините з усіма братами по всій Македонії. Благаємо ж вас, браття, сягайте ще більшого успіху. 
<p>11 І ревно дбайте про те, щоб жити мирно, вчиняти свою справу і працювати своїми власними руками, як ми заповідали вам; 
<p>12 Щоб ви поводилися пристойно перед зовнішніми і ні в чому не зазнавали нестачі. 
<p>13 Але не хочу залишити вас, браття, у незнанні про померлих, щоб ви не сумували, як інші, що не мають надії. 
<p>14 Бо, якщо ми віруємо, що Ісус помер і воскрес, то й померлих в Ісусі Бог приведе з Ним. 
<p>15 Бо це ми кажемо вам словом Господнім, що ми, котрі живуть, і залишилися до пришестя Господнього, не випередимо тих, що померли;
<p>16 Тому що Сам Господь, як пролунає сповіщення, і прилине голос Архангела і сурми Божої, зійде з небес, і мертві у Христі воскреснуть найперше; 
<p>17 А потім ми, що залишилися живими, разом із ними будемо піднесені на хмари назустріч Господові у повітрі, а відтак завжди з Господом будемо. 
<p>18 Отож, приносьте втіху один одному цими словами. 
<h4>1 Солунян 5 Віруючі мають пильнувати. 
<p>1 А про часи ті і терміни немає потреби писати до вас, браття. 
<p>2 Бо ви самі напевне знаєте, що день Господній прийде так, наче злодій уночі. 
<p>3 Бо коли будуть казати: Мир і безпека, тоді зненацька впаде на них згуба, як біль на жінку, що має в лоні перед пологами, і не уникнуть. 
<p>4 Але ви, браття, не в пітьмі, щоб день той зненацька запопав вас, мов злодій; 
<p>5 Бо всі ви – сини світла і сини дня; Ми – не сини ночі, ані пітьми. 
<p>6 Отож, не будемо спати, як інші, але ми пильнуватимемо тверезими. 
<p>7 Бо ті, що сплять, уночі сплять, а ті, що впиваються, вночі упиваються. 
<p>8 А ми, оскільки є синами дня, нехай будемо тверезими, одягнувшися в крицю віри і любови і в шолом надії спасіння. 
<p>9 Тому що Бог призначив нас не на гнів, але для того, щоб одержати спасіння через Господа нашого Ісуса Христа, 
<p>10 Що вмер за нас, аби ми, чи пильнуємо, чи спимо, жили разом з Ним. 
<p>11 А тому переконуйте один одного і навчайте один одного, як ви, до речі, й робите. 
<p>12 Тому просимо вас, браття, поважати тих, що трудяться у вас, і старших ваших у Господі, а також тих, що навчають вас. 
<p>13 І шанувати їх переважно з любов‘ю за справу їхню; будьте в мирі поміж собою. 
<p>14 Благаємо також вас, браття, наставляйте на добрий розум невпокорених, втішайте слабких духом, допомагайте немічним, будьте довготерплячими до всіх. 
<p>15 Пильнуйте, щоб хтось комусь не відплатив злом за зло; але завжди шукайте добра один одному, і всім. 
<p>16 Завжди радійте. 
<p>17 Безугаву моліться. 
<p>18 За все дякуйте: бо така Божа воля про вас у Христі Ісусі. 
<p>19 Духа не гасіть. 
<p>20 Пророцтва не принижуйте. 
<p>21 Усе досліджуйте (випробовуйте), тримайтеся доброго. 
<p>22 Утримуйтеся від усілякого зла. 
<p>23 А Сам Бог миру нехай освятить вас у всій повноті, і ваш дух, і душа, і тіло нехай збережуться цілком без вади до пришестя Господа нашого Ісуса Христа. 
<p>24 Вірний Той, що Кличе вас, Котрий і витворить це. 
<p>25 Браття! Моліться за нас. 
<p>26 Вітайте усіх братів поцілунком святим. 
<p>27 Благаю вас Господом прочитати це Послання усім святим братам. 
<p>28 Благодать Господа нашого Ісуса Христа з вами. Амінь. 
