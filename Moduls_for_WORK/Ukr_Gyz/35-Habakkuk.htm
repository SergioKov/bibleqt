<h4>Авакума 1 
<p>1 Пророче видіння, котре бачив пророк Авакум. 
<p>2 Доки, Господе, я буду озиватися, – а Ти не рятуєш, буду волати до Тебе про насильство, – а Ти не врятуєш? 
<p>3 Для чого дозволяєш мені бачити злочини і дивитися на бідування? Грабіж і насильство переді мною, і постає ворожнеча, і поширюється розбрат. 
<p>4 Тому-то закон утратив силу, і суду праведного немає; оскільки лиходій долає праведного, то й суд відбувається неправий. 
<p>5 Подивіться між народами і гаразд придивіться; і ви вельми здивуєтеся; бо Я вчиню за днів ваших таке діяння, котрому ви не повірили б, якби вам повідали. 
<p>6 Бо ось, Я підніму халдеїв, народ жорстокий і не упокорений, котрий ходить по широкополій землі, щоб загарбати поселення, які йому не належать. 
<p>7 Страшний і грізний він; від нього самого звершується суд його і влада його. 
<p>8 Прудкіші від барсів коні його і меткіші од вечірніх вовків; мчить увсібіч кіннота його; здалеку приходять вершники його, прилітають, мов орел, що кидається на здобич. 
<p>9 Увесь він простує на грабіж; втупивши погляд уперед, він забирає полонених, мов пісок. 
<p>10 І над царями він збиткується, і князі для нього стають посміховиськом; над усілякою фортецею він учиняє посміх: насипає облогового вала і здобуває її. 
<p>11 Тоді зростає пихатість духу його, і він ходить та несамовитіє; сила його – бог йому. 
<p>12 Проте хіба не ти здавна, Господе, Бог мій, Святий мій? Ми не помремо. Ти, Господе, лише для суду попустив йому. Скеле моя! Для покарання Ти призначив його.
<p>13 Чистим очам Твоїм не властиво споглядати злочини, і дивитися на утиски Ти не можеш. Нащо ж Ти дивишся на злодіїв і мовчиш, коли грішник поглинає того, хто праведніший від нього? 
<p>14 І покидаєш людей, мов рибу в морі, як плазунів, у котрих немає господаря? 
<p>15 Усіх їх витягає вудкою, хапає у сіть свою і забирає їх у волоки свої, і через те радіє і звеселюється. 
<p>16 За це приносить пожертви сіті своїй, і кадить для волока свого, тому що від них щедра частка його і розкішна їжа його. 
<p>17 Невже для цього він має випорожнювати сіть свою і безнастанно плюндрувати народи без милости? 
<h4>Авакума 2 
<p>1 На сторожу мою став я, і коли стояв на вежі, пильнував, аби спізнати, що скаже Він у мені, і що мені відповідати на оскарження моє? 
<p>2 І відповідав мені Господь і сказав: Запиши видіння і накресли виразно, щоб той, котрий читати буде, легко міг прочитати. 
<p>3 Бо видіння стосується до певного часу і оповідає про кінець і не обдурить; а хоч би й не поквапилося, чекай на нього, бо неодмінно справдиться, не відміниться. 
<p>4 Ось, душа зарозуміла не заспокоїться, а праведний своєю вірою живий буде. 
<p>5 Пихатий чоловік, наче вино, що заграло, не заспокоюється, аж так, що поширює душу свою, мов шеол, і, наче смерть, він не насититься, і збирає до себе всі народи і захоплює собі всі племена.
<p>6 Та чи не всі вони будуть виповідати про нього притчу і глумливу пісню: Горе тому, хто без міри збагачує себе не своїм, – чи надовго? – і обтяжує себе заставами. 
<p>7 Чи не повстануть несподівано ті, котрі будуть терзати тебе, і чи не постануть супроти тебе грабіжники, – і ти дістанешся їм на грабунок? 
<p>8 Та оскільки ти пограбував численні народи, тебе також пограбує решта народів за пролиття крови людської, за розорення країни, міста і всіх мешканців його. 
<p>9 Горе тому, хто жадає несправедливих набутків для дому свого; щоб улаштувати гніздо своє на пагорбі і саме тим убезпечити себе від руки нечестя! 
<p>10 Ганьбу вимислив ти для свого дому, винищуючи численні народи, і згрішив супроти душі твоєї. 
<p>11 Каміння з мурів заволає і поперечини будуть відповідати їм:
<p>12 Горе будівничому, що споруджує місто на крові і витворює фортеці неправдою! 
<p>13 Ось, чи не від Господа Саваота це, що народи працюють для вогню і племена завдають собі страждань марно? 
<p>14 Бо земля виповниться пізнаннями Слави Господньої, як вода виповнює море. 
<p>15 Горе тобі, котрий подає ближньому твоєму питво з домішком злоби твоєї і вчиняє його п'яним, щоб забачити соромоту його! 
<p>16 Ти переситився соромом замість слави; пий же також сам і виявляй соромоту, – навернеться й до тебе чаша правиці Господньої і ганьба на славу твою. 
<p>17 Бо злочини твої на Ливані впадуть на тебе за винищення настрашених тварин, за пролиття крови людської, за спустошення країни, міста і всіх мешканців у ньому. 
<p>18 Яка користь від ідола, вчиненого художником, від цього вилитого лженавчителя, хоч митець, витворюючи німих кумирів, покладається на власний витвір?
<p>19 Горе тому, хто каже дереву: Підведися! І нікчемному каменеві: Пробудися! Чи навчить він хоч якійсь абищиці? Ось, він обкладений золотом і сріблом; проте дихання в ньому катма.
<p>20 А Господь – у великому храмі Своєму: нехай же мовчить земля перед Ним! 
<h4>Авакума 3 
<p>1 Молитва Авакума пророка, для співу: 
<p>2 Господе! Почув я вість Твою і злякався. Господе! зверши діяння Твоє серед років, серед років яви його; у гніві згадай про милість. 
<p>3 Бог від Теману йде і святий – від Парану-гори. Покрила небеса велич Його, і славою Його виповнилася земля. 
<p>4 Сяйво її, – мов сонячне світло; від руки Його – проміння, і тут таємниця сили Його! 
<p>5 Перед Ним рухається моровиця, а слідами Його – спекотний вітер. 
<p>6 Він постав – і захитав землю; глянув – і затремтіли народи; високі гори розпалися, первісні пагорби позападалися; шляхи Його – вічні. 
<p>7 Сумними я бачив шатра ефіопські; здригалися намети землі мідіянської. 
<p>8 Хіба на річки спалахнув, Господе, твій гнів? Хіба на ріки – обурення Твоє, і на море – лють твоя, що ти зійшов на коней Твоїх, на колісниці Твої рятівні? 
<p>9 Ти оголив лука Твого за обітницю присяги, що дав її племенам. Ти потоками розтяв землю. 
<p>10 Побачили Тебе гори і затремтіли, ринули води; безодня озвалася голосом своїм, високо здійняла руки свої; 
<p>11 Сонце і місяць зупинилися на місці своєму перед світлом стрімких стріл Твоїх, перед сяянням блискучих списів Твоїх. 
<p>12 У гніві простуєш Ти по землі і в обуренні топчеш народи. 
<p>13 Ти виходиш для порятунку народу Твого, для порятунку помазанця Твого. Ти викорінюєш чільника лиходієвого дому, оголюючи його від підвалин до самого даху. 
<p>14 Ти пробиваєш списами його голову вождів його, коли вони, як вихор, кинулися розтрощити мене, з радістю, неначе гадаючи поглинути бідного потайки. 
<p>15 Ти із кіньми Твоїми уторував шлях по морю, через безодню великої води. 
<p>16 Я почув – і затремтіло нутро моє; на вість про це затремтіли губи мої, біль пронизав кості мої, і хитається місцина піді мною; а я мушу бути спокійним у день лихоліття, коли прийде на народ мій грабіжник його. 
<p>17 Навіть коли не розквітне смоківниця і не буде плоду на виноградній лозі, і олива зрадить, і нива не дасть поживи, навіть коли не стане овечок у кошарі і рогатої худоби в хліві; 
<p>18 Навіть тоді я буду радіти Господом і веселитися в Бозі порятунку мого. 
<p>19 Господь Бог – сила моя; Він учинить ноги мої, наче в оленя, і на верховини мої виведе мене! (Диригентові хору). 
