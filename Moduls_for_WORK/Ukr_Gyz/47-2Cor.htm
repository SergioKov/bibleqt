Друге Послання до Коринтян
<h4>2 Коринтян 1 Бог – Батько милосердя і всілякої втіхи. 
<p>1 Павло, волею Божою Апостол Ісуса Христа, і Тимофій, брат, Церкві Божій, що в Коринті, з усіма святими по всій Ахаї, - 
<p>2 Благодать вам і мир від Бога, Вітця нашого, і Господа Ісуса Христа. 
<p>3 Благословенний Бог і Батько Господа нашого Ісуса Христа, Вітець милосердя і Бог усілякої втіхи, 
<p>4 Що втішає нас у всілякій нашій скорботі, щоб ми також могли втішати тих, що перебувають у скорботах тією втіхою, котрою Бог утішає нас самих. 
<p>5 Бо в міру того, як примножуються в нас страждання Христові, примножується Христом також і втіха наша. 
<p>6 Коли страждаємо ми, то страждаємо для вашої втіхи і порятунку, котрий звершиться подоланням тих самих страждань, котрі зносимо також ми самі; 
<p>7 І надія наша на вас тверда, чи втішаємося ми, втішаємося для вашої втіхи і порятунку, знаючи, що ви берете участь як у стражданнях наших, так само і в радощах. 
<p>8 Бо ми не хочемо залишити вас, браття, у незнанні про скорботи наші, які сталися з нами в Азії3 , тому що ми обтяжені були над міру і над силу, аж так, що вже не сподівалися залишитися живими. 
<p>9 Але самі в собі мали вирок на смерть, щоб сподіватися не на самих себе, але на Бога, що воскрешає мертвих; 
<p>10 Котрий якраз і визволив нас від такої близької смерти, і визволяє, і на Котрого сподіваємося, що Він ще визволить нас, 
<p>11 З допомогою також вашої молитви за нас, щоб за дароване нам, на клопотання багатьох, численні склали подяку за нас. 
<p>12 Бо похвала наша є свідченням совісті нашої, що ми в простоті і в угодній Богові щирості, не за тілесною мудрістю, але за благодаттю Божою жили в мирі, надто ж у вас. 
<p>13 І ми пишемо вам не інше, а те, що ви читаєте, або розумієте і що, сподіваюся, до решти зрозумієте, 
<p>14 Оскільки частково ви вже зрозуміли, що ми будемо вашою похвалою так само, як ви нашою, у день Господа нашого Ісуса Христа. 
<p>15 І в цій певності я мав намір прийти до вас раніше, щоб ви удруге одержали благодать, 
<p>16 І через вас перейти до Македонії, а вже з Македонії знову прийти до вас, а ви провели б мене в Юдею. 
<p>17 Маючи такий намір, чи легковажно я вчинив? Чи, може, те, що я вчиняю, тілесно вчиняю, аж так, що в мене то "так, так", а то "ні, ні"? 
<p>18 Вірний Бог, що слово наше до вас не було то "так", а то "ні". 
<p>19 Бо Син Божий Ісус Христос, проповідуваний у вас нами, мною і Силуаном і Тимофієм, не був "так" і "ні", але в Ньому було "так!"; 
<p>20 Бо всі обітниці Божі в Ньому "так", і в Ньому "амінь!", на славу Божу, через нас. 
<p>21 А Той, Хто нас із вами утверджує у Христі і Хто нас помазав, - є Бог, 
<p>22 Котрий і позначив нас і дав запоруку Духа у серця наші. 
<p>23 Бога закликаю за свідка про душу мою, що, милуючи вас, я донині не приходив до Коринту, 
<p>24 Не тому, що ми начебто беремо владу над вірою вашою; але ми сприяємо радості вашій: бо вірою ви непохитні. 
<h4>2 Коринтян 2 Належить простити тому, хто покаявся, щоб утішити його. 
<p>1 Отож, я зважив у собі не приходити до вас знову з гіркотою. 
<p>2 Бо, якщо я завдаю вам прикрости, то хто втішить мене, як не той, кому я завдав прикрости? 
<p>3 Те саме якраз я писав вам, щоб, як прийду, не зазнати прикростей від тих, за котрих мені належало радіти; бо я відносно усіх вас цілком певний, що моя радість є радістю також для всіх вас. 
<p>4 З великої скорботи і пригніченого серця я писав вам у рясних сльозах не для того, щоб засмутити вас, а щоб ви спізнали любов, котру я уповні маю до вас; 
<p>5 Якщо хтось засмутив, то не мене засмутив, але частково, щоб не сказати багатьох, - усіх вас також. 
<p>6 Для такого задосить цього покарання від багатьох, 
<p>7 Тож вам краще вже простити йому і втішити, щоб він не був надто поглинутий скорботою. 
<p>8 А тому прошу вас виявити йому любов. 
<p>9 Бо я з тією метою й писав, щоб дізнатися на досвіді, чи в цьому ви слухняні. 
<p>10 А кому ви щось прощаєте, тому і я; бо я також, якщо комусь простив за щось, то простив для вас через Особу Христа. 
<p>11 Щоб не завдав нам шкоди сатана; бо нам відомі його заміри. 
<p>12 Коли я прийшов до Троади для благовістя про Христа, хоч мені й відчинені були двері Господом; 
<p>13 Я не мав спокою духові моєму, тому що не знайшов там брата мого Тита; але, попрощавшися з ними, я пішов у Македонію. 
<p>14 Але подяка Богові, Котрий завжди учиняє нас переможцями у Христі і духмяність пізнання про Себе розповсюджує нами на всілякому місці. 
<p>15 Бо ми - Христова духмяність Богові поміж тими, що рятуються і серед тих, що гинуть. 
<p>16 Для одних - пахощі смертоносні на смерть, а для інших - пахощі життєдайні на життя. І хто придатний для цього? 
<p>17 Бо ми не завдаємо шкоди слову Божому, як багато інших, але проповідуємо щиро, як від Бога, перед поглядом Бога, у Христі. 
<h4>2 Коринтян 3 Де є Дух Господній, там царює воля. 
<p>1 Невже нам знову знайомитися з вами? Невже конче необхідні для нас, як для деяких, похвальні листи до вас чи од вас? 
<p>2 Ви - лист наш, написаний в серцях наших, котрий впізнається і читається всіма людьми. 
<p>3 Ви показуєте собою, що ви - лист Христа, через служіння наше, написаний не чорнилом, але Духом Бога живого, не на кам'яних таблицях (скрижалях), але на тілесних скрижалях серця. 
<p>4 Таку певність ми маємо у Богові через Христа, 
<p>5 Не тому, щоб ми самі вдатні були помислити щось у собі, неначе від себе, але спроможність наша від Бога. 
<p>6 Він дав нам спроможність бути служителями Нового Заповіту, не букви, але духа; тому що буква убиває, а дух животворить.
<p>7 А якщо служіння смертоносним літерам, накреслене на камінні, було таке гарне, що сини Ізраїлеві не могли пильно дивитися на лице Мойсеєве через славу, що осяяла його обличчя і мала зникнути, - 
<p>8 То чи не набагато кращим має бути служіння духа? 
<p>9 Бо якщо служіння осудження славне, то тим паче переважає славою служіння виправдання. 
<p>10 То прославлене навіть не стає славним з цього боку, з причини переважаючої слави наступного. 
<p>11 Бо коли славне те, що минає, то тим паче славне те, що триває! 
<p>12 Маючи таку надію, ми діємо з великим натхненням. 
<p>13 А не так, як Мойсей, котрий затуляв покривалом обличчя своє, щоб сини Ізраїлеві не дивилися пильно на зникнення того, що сяяло. 
<p>14 Але розум їхній засліплений: бо те саме покривало донині лишається незнятим під час читання Старого Заповіту, тому що воно знімається Христом. 
<p>15 Донині, коли вони читають Мойсея, покривало лежить на їхньому серці. 
<p>16 Та коли навертаються до Господа, тоді це покривало знімається.
<p>17 Господь є Дух; а де Дух Господній, - там воля. 
<p>18 А ми всі, відкритим обличчям, як у дзеркалі, споглядаючи на славу Господню, перевтілюємося у той самий образ від слави у славу, як від Господнього Духу. 
<h4>2 Коринтян 4 Видиме – тимчасове, невидиме – вічне. 
<p>1 Ось чому, маючи з милости Божої таке служіння, ми не сумуємо; 
<p>2 Але, відкинувши приховані ганебні справи, не вдаючися до хитрощів і не спотворюючи слова Божого, а відкриваючи істину, являємо себе совісті кожної людини перед Богом. 
<p>3 А якщо навіть закрите благовіщення наше, то закрите для тих, що гинуть. 
<p>4 Для невіруючих, у котрих бог віку цього засліпив розум, щоб для них не засяяло світло Доброї Вісті про славу Христа, Котрий є образ Бога невидимого. 
<p>5 Бо ми не себе проповідуємо, але Христа Ісуса, Господа; а ми - служники ваші заради Ісуса, 
<p>6 Тому що Бог, Котрий наказав засяяти світлові з пітьми, осяяв наші серця, аби просвітити нас пізнанням слави Божої в особі Ісуса Христа. 
<p>7 Але скарб цей ми носимо у глиняному посуді, щоб велич сили належала Богові, а не нам; 
<p>8 Ми звідусіль зазнаємо утисків, але не відаємо тіснот, ми в неймовірних обставинах, але не впадаємо у відчай; 
<p>9 Нас переслідують, але ми не залишені, нас повалили, але ми не гинемо. 
<p>10 Завжди носимо в тілі мертвість Господа Ісуса, щоби й життя Ісусове відкрилося у тілі нашому. 
<p>11 Бо ми живі безнастанно віддаємося на смерть заради Христа, щоб і життя Ісусове відкрилося у смертній плоті нашій. 
<p>12 Аж так, що смерть діє в нас, а життя у вас. 
<p>13 А проте, маючи того самого духа віри, як написано: Я вірував, а тому казав, і ми віруємо, а тому й говоримо, 
<p>14 Знаючи, що Той, Хто воскресив Господа Ісуса, воскресить через Ісуса також і нас і поставить перед Собою з вами. 
<p>15 Бо все для вас, щоб ряснота благодаті ще більшу в багатьох вчинила подяку для слави Божої. 
<p>16 Ось чому ми не сумуємо; але якщо зовнішня наша людина тліє, то внутрішня день-у-день оновлюється, 
<p>17 Бо короткочасне легке страждання наше витворює для нас в невимірному надлишкові вічну славу, 
<p>18 Коли ми дивимося не на видиме, але на невидиме: бо побачене тимчасове, а невидиме вічне. 
<h4>2 Коринтян 5 Усі мають з'явитися перед судом Христовим. 
<p>1 Бо знаємо, що коли земний дім наш, оця хатина, зруйнується, ми маємо від Бога житло на небесах, дім нерукотворний, вічний. 
<p>2 Через те й зітхаємо, бажаючи одягнутися в небесне наше житло. 
<p>3 Та коли б нам навіть одягненими не виявитися голими. 
<p>4 Бо ми, перебуваючи в оцій хатині, зітхаємо під тягарем, тому що не хочемо роздягтися, але одягтися, щоб смертне було поглинуте життям. 
<p>5 Бо для цього й утворив нас Бог, і дав нам запоруку Духа. 
<p>6 Отож, ми завжди розкошуємо, хоч відаємо, що, оселившися в тілі, ми відсторонені од Господа; 
<p>7 Бо ми ходимо вірою, а не видінням, - 
<p>8 То ми розкошуємо і бажаємо за краще вийти з тіла і вселитися у Господа. 
<p>9 І тому ревно прагнемо, чи лишаємося в тілі, чи виходимо, бути Йому бажаними. 
<p>10 Бо всі ми мусимо з'явитися перед судом Христовим, щоб кожному одержати згідно з тим, що вчинив, живучи в тілі, - добре чи лихе. 
<p>11 Отож, відаючи страх Господній, ми напучуємо людей, а Богові ми відкриті; сподіваюся, що відкриті також і вашій совісті. 
<p>12 Не знову являємо себе вам, але надаємо вам привід хвалитися нами, щоб ви мали що сказати тим, котрі вихваляються обличчям, а не серцем. 
<p>13 А якщо ми впадаємо в замішання - то для Бога; а якщо скромні, то для вас; 
<p>14 Бо любов Христова обгорне нас, що мислять так: Якщо один помер за всіх, то всі померли. 
<p>15 А Він за всіх помер, щоб ті, які живуть, уже не для себе жили, але для померлого за них і знову воскреслого. 
<p>16 Тому що віднині ми нікого не знаємо за плоттю; а якщо й знали Христа за плоттю, то нині вже не знаємо. 
<p>17 Отож, хто у Христі, той нове творіння; старожитнє минуло, а тепер усе нове. 
<p>18 Але ви від Бога, що Ісусом Христом примирив нас із Собою і дав нам служіння примирення, 
<p>19 Тому що Бог у Христі примирив із Собою світ, не поставив за провину людям їхні злочини, і дав нам слово примирення. 
<p>20 Отож, ми - посланці для Христа, і хоча Сам Бог закликає вас через нас, ми благаємо вас від ймення Христового: Примиріться з Богом! 
<p>21 Бо Того, Хто не відав гріха, він учинив для нас пожертвою за гріх, щоб ми в Ньому стали праведними перед Богом. 
<h4>2 Коринтян 6 Сила служіння Богові виявляється у слові істини. 
<p>1 А ми, як співробітники, благаємо вас, аби благодать Божу ви не прийняли марно. 
<p>2 Бо сказано: Сприятливого часу Я почув тебе і в день спасіння допоміг тобі. Ось, тепер час сприятливий, ось, тепер день порятунку. 
<p>3 Ми нікому ні в чому спотикання не чинимо, щоб не зазнало глуму наше служіння, 
<p>4 Але у всьому являємо себе як служники Божі, у великім терпінні, в лихоліттях, в нуждах, у тіснотах обставин, 
<p>5 Під ударами, у в'язницях, у переслідуваннях, у праці, в недосипанні, у постах, 
<p>6 У чистоті, в розважливості, у доброму серці (великодушності), у доброті, в Дусі Святому, у неупередженій любові, 
<p>7 У слові істини, в силі Божій, зі зброєю правди у правій і лівій руці, 
<p>8 У честі і безчесті, у глумі і в похвалі; нас мають за облудників, але ми вірні. 
<p>9 Ми незнані, але нас упізнають, нас вважають померлими, та ось, ми живі; нас карають, але ми не вмираємо; 
<p>10 Нам завдають прикрощів, а ми завжди радіємо; ми вбогі, але багатьох збагачуємо; ми нічогісінько не маємо, але володіємо всім. 
<p>11 Уста наші відкриті до вас, коринтяни, і серце наше розширене. 
<p>12 Вам не затісно в нас, але в серцях ваших тісно. 
<p>13 В однакову відплату, - кажу, немов моїм дітям, - поширтеся й ви. 
<p>14 Не схиляйтеся під чуже ярмо з невірними; бо яке спілкування праведности із беззаконням? Що спільного у світла з пітьмою? 
<p>15 Яка згода поміж Христом і Веліяром? Або яка співучасть вірного з невірним? 
<p>16 Яка сумісність храму Божого з ідолами? Бо ви - храм Бога живого, як сказав Бог: Вселюся в них і буду ходити в них; і буду їхнім Богом і вони будуть Моїм народом. 
<p>17 А тому вийдіть з-поміж них і відділіться, каже Господь, і не торкайтеся нечистого, і Я прийму вас; 
<p>18 І буду вам Батьком, і ви будете Моїми синами і донями, - каже Господь Вседержитель. 
<h4>2 Коринтян 7 Печаль світська і печаль заради Бога. 
<p>1 Отож, улюблені, маючи такі обітниці, очистимо себе від усілякої мерзоти плоті і духа, звершуючи святість у страхові Божому. 
<p>2 Умістіть нас! Ми нікого не образили, нікому не зашкодили, ні від кого не сподівалися користі. 
<p>3 Не для осуду кажу; бо я передніше сказав, що ви в серцях наших, аж так, щоб разом і вмерти, і жити. 
<p>4 Я вельми сподіваюся на вас, дуже хвалюся вами; і я виповнений втіхою, збагачений радістю за всілякої скорботи нашої. 
<p>5 Бо коли ми прийшли в Македонію, плоть наша не відала жодного спокою, а ми були в утисках звідусіль: зовні - напади, всередині - острах. 
<p>6 Але Бог, що втішає покірних, дав нам утіху появою Тита, 
<p>7 І не лише появою його, але й утіхою, котрої він зазнав од вас, переповідаючи про вашу старанність, про ваші плачі, про вашу ревність за мною, то я ще більше радів. 
<p>8 А тому, якщо я завдав вам жалю Посланням, не шкодую, хоч, було, пожалкував; оскільки бачу, Послання те якраз завдало вам жалю, а втім, на певний час. 
<p>9 Тепер я радію не тому, що ви зажурилися, а тому, що зажурилися на каяття; бо зазнали журби заради Бога, аж так, що ні в чому не зазнали від нас шкоди. 
<p>10 Бо скорбота заради Бога спричиняє непохитне каяття для порятунку, а скорбота світська спричиняє смерть. 
<p>11 Бо те саме, що ви зажурилися заради Бога, подивіться, яку спричинило у вас старанність, які виправдання, яке обурення на вияв гріха; який страх, яке бажання, яку ревність, яку відплату! У всьому ви показали себе чистими у цій справі. 
<p>12 Отож, якщо я писав до вас, то не заради того, хто образив, і не заради ображеного, але щоб вам відкрилося піклування наше за вас перед Богом. 
<p>13 А тому ми маємо втіху від вашої втіхи; а ще більше зраділи ми радістю Тита, що ви всі заспокоїли його духа; 
<p>14 Отож, я не залишився в соромі, якщо чимось про вас хвалився перед ним; але так, як ми повідували вам всю істину, так само й перед Титом похвала наша виявилася справжньою; 
<p>15 І серце його вельми прихильне до вас, коли згадує про послух всіх вас, як ви прийняли його зі страхом і трепетом. 
<p>16 Тож радію, що в усьому можу покластися на вас. 
<h4>2 Коринтян 8 Гостинність і щирі дари є доказом християнської любови. 
<p>1 Більше того, повідомляємо вам, браття, про благодать Божу, даровану церквам македонським; 
<p>2 Бо вони серед великого випробування скорботами виповнені радістю, і глибока убогість їхня збагатилася багатством їхньої щирости; 
<p>3 Бо вони добродійні в міру сили своєї і понад силу, - я тому свідок. 
<p>4 Вони вельми переконливо просили нас прийняти дара і участь їхню в служінні святині; 
<p>5 І не лише те, чого ми сподівалися, але вони віддали самих себе, по-перше, - Господові, а потім також нам, з волі Божої; 
<p>6 А тому ми просили Тита, щоб він, як почав, так і скінчив у вас також цю добру справу. 
<p>7 І оскільки ви багаті вірою і словом, і пізнанням, і всілякою ревністю, і любов'ю вашою до нас, - так само збагачуйтеся й цією доброчинністю. 
<p>8 Кажу це не у вигляді наказу, але ревністю інших відчуваю щирість також і вашої любови. 
<p>9 Бо ви спізнали благодать Господа нашого Ісуса Христа, що Він, будучи багатий, зубожів заради вас, щоб ви збагатилися Його зубожінням. 
<p>10 Я даю на те пораду: бо це корисне вам, котрі не лише почали це чинити, але й бажали цього ще з минулого року. 
<p>11 Звершіть же тепер саму справу, щоб, чого ревно бажали, те й було звершене в міру можливости. 
<p>12 Бо якщо є гаряча ревність, то вона приймається з огляду на те, хто що має, а не на те, чого не має. 
<p>13 Хай не буде для інших полегшення, а для вас тягарем, але, щоб рівність була для всіх. 
<p>14 Нині ваш достаток нехай доповнює їхні нестатки; а пізніше їхній достаток доповнюватиме ваші нестатки, аби рівність була. 
<p>15 Як написано: Хто зібрав багато, не мав зайвого; а хто - мало, не мав нестачі. 
<p>16 Дяка Богові, що вклав у Титове серце таку ж ревність до вас; 
<p>17 Бо, хоч я просив його, проте він, будучи вельми старанним, пішов до вас самохіть. 
<p>18 Ми послали з ним також брата, котрого по всіх церквах хвалять за проповідь Євангелії. 
<p>19 І при цьому вибраного від церков сприяти нам для цього доброчинства, котрому ми служимо для слави Самого Господа і згідно з вашою ревністю, 
<p>20 Остерігаючись того, щоб нам не зазнати дорікання від когось при такій щедрості приношень, котрі довіряються нашому служінню;
<p>21 Бо ми дбаємо про добре не лише перед Господом, але й перед людьми. 
<p>22 Ми послали з ними й брата нашого, котрого ревність часто була перевірена, і котрий нині ще старанніший з великої певности, яку я маю щодо вас. 
<p>23 Що стосується Тита, - це мій приятель і співробітник у вас; а щодо братів наших, - це посланці церков, і слава Христова. 
<p>24 Отож, перед обличчям церков дайте їм доказа любови вашої і того, що ми справедливо хвалимося вами. 
<h4>2 Коринтян 9 Щедрість коринтянської церкви 
<p>1 А втім, для мене зайве писати вам про допомогу святим, 
<p>2 Бо я знаю ревність вашу, і хвалюся вами перед македонянами, що Ахая готова ще з минулого року; і ревність ваша заохотила багатьох. 
<p>3 А братів я послав для того, аби похвала моя про вас не виявилася марною в цьому разі, але щоб ви, як я казав, були готові, 
<p>4 Щоб, коли прийдуть зі мною македонці і застануть вас неготовими, не залишилися у соромі ми, - не кажу ви, - похвалившися такою певністю. 
<p>5 Тому я вважав за необхідне вблагати братів, щоб вони наперед пішли до вас і передніше потурбувалися, аби сповіщене вже благословення ваше було готове, як благословення, а не як примусовий дар. 
<p>6 А до цього скажу: хто сіє скупо, той скупо й жатиме; а хто сіє щедро, той щедро буде жати. 
<p>7 Кожний виділяй, як на серце ляже, не з прикрістю і не з примусу; бо любить Бог того, хто доброчесно дає. 
<p>8 А Бог спроможний збагатити вас всілякою благодаттю, щоб ви, завжди і в усьому маючи всілякий достаток, були багаті на всяку добру справу, 
<p>9 Як написано: Витратив, роздав убогим; правда його буде довіку. 
<p>10 А той, що дає насіння сівачеві та хліб на їжу, - нехай подасть рясно посіяному вами, і примножить плоди правди вашої, 
<p>11 Щоб усім ви багатими були на всіляку щедрість, котра через нас учиняє подяку Богові. 
<p>12 Бо справа служіння цього не лише доповнює нужду святих, але викликає також у багатьох щедрі подяки Богові; 
<p>13 Вони бачать досвід цього служіння і прославляють Бога за послух Євангелії Христовій, котру ви сповідуєте, і за щире спілкування з ними і з усіма, 
<p>14 Молячись за вас, з прихильности до вас, за повноту Божої благодаті у вас. 
<p>15 Дяка Богові за невимовний дар Його! 
<h4>2 Коринтян 10 Коли хвалишся, Господом хвалися. 
<p>1 А я, Павло, котрий особисто поміж вами скромний, а заочно супроти вас сміливий, переконую вас покірністю і ласкавістю Христовою. 
<p>2 Прошу, щоб мені, як прийду, не вдаватися до тієї твердої сміливости, котру гадаю застосувати супроти деяких, котрі мають помисли про нас, що ми чинимо за плоттю. 
<p>3 Бо ми, ходячи у плоті, не боремося із спонук тілесних; 
<p>4 Тому що зброя нашої борні не тілесна, але могутня Богом на зруйнування твердинь: нею руйнуємо заміри, 
<p>5 І всіляку зарозумілість, що повстає супроти науки Божої, і полонимо усілякі помисли на послух Христові. 
<p>6 І готові покарати будь-який непослух, коли ваш послух звершиться. 
<p>7 Чи на особу ви дивитеся? Хто певний в собі, що він Христів, той сам у собі розміркуй, що, коли він Христів, так само й ми Христові. 
<p>8 Бо якби я почав ще більше хвалитися нашою владою, котру Господь дав нам на розбудову, а не на руйнування ваше, то не залишився б у соромі. 
<p>9 А втім, нехай не виникне підозра, що я страхаю вас тільки посланнями. 
<p>10 Оскільки дехто запевняє, що в посланнях він суворий і сильний, а коли особисто присутній, то слабкий, і оповідь його невиразна, 
<p>11 Такий нехай знає, що, які ми на словах у посланнях заочно, такі самі й у справах особисто. 
<p>12 Бо ми не сміємо співставляти чи порівнювати себе з тими, що самі себе підносять: вони самі себе вимірюють собою і порівнюють себе з собою нерозумно. 
<p>13 А ми не без міри хвалитися будемо, але за мірою спадку, котрого визначив нам Бог такою мірою, щоб сягнути й до вас. 
<p>14 Бо ми не напружуємося над міру, як такі, що не сягнули до вас, тому що досягнули аж до вас Євангелією Христовою; 
<p>15 Ми не хвалимося над міру, не чужою працею, але маємо надію, що коли зростатиме віра ваша уповні, збільшити у вас наші зусилля, 
<p>16 Щоби в інших місцях проповідувати Євангелію, а не хвалитися готовим, на чужому терені. 
<p>17 А хто хвалиться, хвалися в Господі. 
<p>18 Бо достойний не той, хто сам себе хвалить, але той, кого хвалить Господь. 
<h4>2 Коринтян 11 Ревність у Господі не відбереться. 
<p>1 О, якби ви хоч трішки зважили на мою нерозважливість! Але ви поблажливі до мене. 
<p>2 Бо я ревно дбаю про вас із ревністю Божою, тому що я заручив вас єдиному мужеві, щоби поставити перед Христом чистою дівою. 
<p>3 Але боюся, щоб, як змій підступом своїм звабив Єву, так само й ваш розум не пошкодився, ухилившися від простоти у Христі. 
<p>4 Тому що, якби хтось, прийшовши, почав проповідувати іншого Ісуса, котрого ми не проповідували, або, якби ви одержали іншого духа, котрого не одержали, або іншу добру вість, котрої не приймали, - то ви були б вельми поблажливі до того. 
<p>5 Але я гадаю, що в мене ні в чому немає вади, якщо порівняти з вищими Апостолами; 
<p>6 Хоч я є незграбний у слові (у мові), але не в пізнанні. Втім, ми в усьому цілком вам відомі. 
<p>7 Чи згрішив я тим, що принижував себе, аби піднести вас, тому що безоплатно проповідував вам Євангелію Божу? 
<p>8 Іншим церквам я завдавав певних витрат, бо діставав од них плату за служіння вам; і, коли був у вас, хоч зазнав нестатків, нікого не обтяжив. 
<p>9 Бо нестатки мої надолужували брати, що прийшли з Македонії; та й у всьому я прагнув і прагнутиму не бути для вас тягарем. 
<p>10 За істиною Христовою в мені скажу, що похвала оця не відбереться в мене у краях Ахайських. 
<p>11 А чому я так учиняю? Чи тому, що не люблю вас? Богові відомо! Але, як учиняю, так само й буду вчиняти, 
<p>12 Щоб не дати приводу тим, що шукають приводу, аби вони, чим хваляться, в тому виявилися такими ж, як ми. 
<p>13 Бо такі лжеапостоли, лукаві працівники, що вдають із себе апостолів Христових. 
<p>14 І не дивно: тому що сам сатана прибирає вигляду Ангела світла, 
<p>15 А тому не є чимось великим те, що й служителі його прибирають вигляду служителів правди; але кінець їхній буде згідно з діяннями їхніми. 
<p>16 І ще скажу: хай же ніхто не вважає мене нерозважливим; а коли не так, то прийміть мене, хоча б як нерозважливого, щоб і мені бодай трішки похвалитися. 
<p>17 Що скажу, те скажу не в Господі, а мовби в безумі з такою сміливістю на похвалу; 
<p>18 Через те, що чимало хваляться за плоттю, то я також буду хвалитися. 
<p>19 Бо ви, люди розумні, охоче терпите нерозумних. 
<p>20 Ви терпите, коли вас рабами вчиняють, коли хтось об'їдає, коли хтось оббирає, коли хтось величається, коли хтось б'є вас в обличчя. 
<p>21 На сором кажу, що на це в нас бракувало сили. А якщо хтось сміє хвалитися чимось, то скажу з нерозважливости, - що смію також і я. 
<p>22 Вони євреї? І я ізраїльтянин! Насіння Авраамове? І я. 
<p>23 Христові служителі? У безумі кажу: Я більше. Я багато більше був у праці, невимірно в ранах, більше у в'язницях і багато разів у смертельній небезпеці. 
<p>24 Від юдеїв п'ять разів я прийняв був сорок ударів без одного; 
<p>25 Тричі били мене киями, одного разу камінням побили, тричі я гинув на морі з кораблем, день і ніч пробув на глибині морській; 
<p>26 Багато разів бував у мандрівках, у небезпеках на річках, у небезпеках від розбійників, у загрозі від свого народу, у загрозі від поганів, у небезпеках в місті, в небезпеках пустелі, в небезпеках на морі, у небезпеках поміж лжебратами, 
<p>27 У праці і виснаженні, часто в недосипанні, у голоді і в спразі, часто в пості, на холоді і наготі. 
<p>28 Окрім сторонніх пригод, у мене щоденно юрмляться люди, й піклуються про всі церкви. 
<p>29 Хто знемагає, з ким би я не знемігся? Хто спокушається, за кого б я не розпалювався? 
<p>30 Якщо належить мені хвалитися, то буду хвалитися неміччю своєю. 
<p>31 Бог і Батько Господа нашого Ісуса Христа, благословенний навіки, відає, що я не обманюю. 
<p>32 У Дамаску намісник царя Арети стеріг місто Дамаск, щоб схопити мене; але мене в коші спустили з вікна по стіні, і я уникнув його рук. 
<h4>2 Коринтян 12 Сила благодаті Христової звершується у немощах віруючого. 
<p>1 Не корисно мені хвалитися; бо я прийду до видінь і одкровень Господніх. 
<p>2 Знаю чоловіка у Христі, котрий чотирнадцять років тому, - чи в тілі - не відаю, чи поза тілом - не знаю: Бог знає, - піднесений був аж до третього неба. 
<p>3 І знаю про такого чоловіка, - лише не відаю у тілі, чи поза тілом: Бог знає, - 
<p>4 Що він був узятий до раю і чув слова несказанні, котрі людині годі переказати. 
<p>5 Таким чоловіком можу хвалитися; а собою не похвалюся, хіба що немочами моїми. 
<p>6 А втім, якщо я захочу хвалитися, не буду нерозумний, тому що скажу істину; але я утримуюся, щоб хтось не подумав про мене більше, аніж у мені бачить, або від мене чує. 
<p>7 І щоб я не величався через надзвичайність одкровення, дане мені жало у плоть, ангела сатани, обтяжувати мене, щоб я не величався. 
<p>8 Тричі благав я Господа, щоб віддалив його від мене, 
<p>9 Але Господь сказав мені: Досить для тебе благодаті Моєї, бо сила Моя звершується в немочі. І тому я краще хвалитимуся своїми немочами, щоб жила в мені сила Христова. 
<p>10 А тому я розкошую в недугах, в образах, в бідуванні, у переслідуваннях, в утисках за Христа: бо коли я немічний, тоді міцний. 
<p>11 Я дійшов до безуму у хвальбі: ви мене до цього спонукали. Вам належало б хвалити мене, бо в мене ні в чому немає вади з огляду на значущість Апостолів, хоч я ніщо: 
<p>12 Ознаки Апостола виявилися поміж вами всіляким терпінням, знаменнями, дивами й силами. 
<p>13 Бо чого вам бракує з огляду на інші церкви, то хіба того, що я сам не був тягарем для вас? Даруйте мені цю провину! 
<p>14 Ось утретє я готовий рушити до вас, і не буду обтяжувати вас, бо я шукаю не вашого, а вас. Не діти мусять збирати маєтности для батьків, але батьки для дітей. 
<p>15 Я охоче буду витрачати своє і виснажувати себе за душі ваші, не зважаючи на те, що, надзвичайно люблячи вас, я найменше любий вам. 
<p>16 Припустимо, що сам я не обтяжував вас, та, як хитрун, лукавством брав од вас. 
<p>17 Та чи користався я чимось од вас через когось з отих, кого послав до вас? 
<p>18 Я ублагав Тита і послав з ним одного з братів: Чи Тит скористався чимось від вас? Чи не в одному дусі ми діяли? Чи не одним шляхом ходили? 
<p>19 Чи не гадаєте також, що ми лише виправдовуємося перед вами? Ми говоримо перед Богом у Христі, і все це, улюблені, вам на науку. 
<p>20 Бо я маю острах, щоб, коли прийду, не знайти вас такими, якими не бажаю, і щоб ви також не побачили мене таким, яким не хочете: щоб не знайти у вас розбрату, заздрости, гніву, сварок, наклепів, обмов, чванства, зарозумілости й безладдя, 
<p>21 Щоб знову, коли прийду, не зневажив мене у вас Бог мій, і щоб не оплакувати мені багатьох, котрі згрішили передніше, і не покаялися за нечистоту, блудодіяння, непристойності, які вчиняли. 
<h4>2 Коринтян 13 Маємо досліджувати себе в силі благодаті Христової. 
<p>1 Утретє вже йду до вас: при вустах двох чи трьох свідків буде твердим усіляке слово. 
<p>2 Я попереджав і попереджаю, наче перебуваючи у вас удруге, і тепер, відсутній, пишу найперше тим, що згрішили, та всім іншим, що коли знову прийду, - не помилую. 
<p>3 Ви шукаєте доказів, чи Христос озивається в мені: Він не безсилий для вас, проте сильний у вас. 
<p>4 Бо хоч Він був розп'ятий у немочі, зате живий силою Божою; і ми також, хоч недужі в Ньому, зате будемо жити з Ним силою Божою у вас. 
<p>5 Випробовуйте (досліджуйте) самі себе, чи у вірі ви? Самі себе перевіряйте. Чи ви не знаєте самі себе, що Ісус Христос в вас? Хіба що ви не такі, якими маєте бути. 
<p>6 А про нас, я сподіваюся, дізнаєтеся, що ми такі, якими мусимо бути. 
<p>7 Благаємо Бога, щоб ви не чинили жодного лиха, не для того, щоб нам показати, якими маєте бути; але щоб ви чинили добро, хоч би ми здавалися не такими, якими мусимо бути. 
<p>8 Бо ми не міцні супроти істини, але міцні за істину. 
<p>9 Ми радіємо, коли ми немічні, а ви міцні; хоч за це й молимося, - про вашу досконалість. 
<p>10 Тому й пишу це у відсутності, щоб у присутності не вчинити силою влади, що її дав мені Господь на розбудову, а не для руйнування. 
<p>11 А втім, браття, радійте, удосконалюйтеся, втішайтеся, будьте однодумцями, сумирні, - і Бог любови й миру буде з вами. 
<p>12 Вітайте один одного поцілунком святим. Вітають вас усі святі. 
<p>13 Благодать Господа нашого Ісуса Христа, і любов Бога Вітця, і єднання Святого Духа з усіма вами. Амінь. 
