<h4>ПСАЛОМ 1 
<p>1 Блаженний муж, котрий не ходить на раду нечестивих, і не стоїть на шляху грішних, і не сидить на зібранні спокусників; 
<p>2 Але в законі Господа насолода його, і про закон Його в роздумах він удень і вночі. 
<p>3 І буде він, мов дерево, біля потоку води посаджене, що приносить плід свій свого часу, і листя котрого не в'яне; і в усьому, що він чинить, йому щастить. 
<p>4 Не так – ті нечестиві; але вони, – мов порох, підхоплений вітром. 
<p>5 А тому не встоять нечестиві на суді, і грішники – в зібранні праведних. 
<p>6 Бо відає Господь шлях праведних, а стежка нечестивих загине.
<h4>ПСАЛОМ 2 
<p>1 Навіщо бунтують народи, а племена мають помисли марні? 
<p>2 Постають царі землі, і князі змовляються разом на Господа і супроти Помазанця Його кажуть:
<p>3 "Порвімо їхні кайдани і скиньмо з себе їхні пута". 
<p>4 Той, що живе на небесах, – зганьбить, Господь поглузує з них.
<p>5 Тоді скаже їм у гніві Своєму і лютістю Своєю викличе у них замішання: 
<p>6 Я настановив Царя Мого над Сіоном, святою горою Моєю. 
<p>7 Проголошу вибір: Господь сказав Мені: Ти Син Мій; Я нині породив Тебе; 
<p>8 Проси у Мене, і дам Тобі народи у спадок і рубежі землі на володіння Тобі; 
<p>9 Ти уразиш їх жезлом залізним; потрощиш їх, мов посудину гончарну. 
<p>10 Тож схаменіться, царі; навчіться, судді землі! 
<p>11 Служіть Господові зі страхом і радійте з трепетом. 
<p>12 Пошануйте Сина, щоб Він не розгнівався, і щоб ви не були винищені в дорозі під час спалаху гніву Його; Блаженні всі, що сподіваються на Нього. 
<h4>ПСАЛОМ 3 
<p>1 Псалом Давидів, коли він утікав од Авесалома, сина свого. 
<p>2 Господе! Як зросла кількість ворогів моїх! Як багато їх повстають на мене; 
<p>3 Багато з них кажуть душі моїй: Немає йому порятунку у Бозі. 
<p>4 Але Ти, Господе, щит переді мною, слава моя, і Ти підносиш голову мою. 
<p>5 Голосом моїм благаю Господа, і Він чує мене зі святої гори Своєї. 
<p>6 Лягаю я, сплю і підводжуся, бо Господь захищає мене. 
<p>7 Не злякаюся тисячі тисяч народу, котрі зусібіч згуртувалися супроти мене. 
<p>8 Постань, Господе! Врятуй мене, Боже мій! Бо Ти разиш у щоку всіх ворогів моїх, а зуби нечестивих ламаєш. 
<p>9 Від Господа рятунок. І на народі Твоєму благословення Твоє. 
<h4>ПСАЛОМ 4 
<p>1 Для диригента хору. На струнних [інструментах]. Псалом Давидів. 
<p>2 Коли я кличу, почуй мене, Боже праведности моєї! У тіснотах Ти щедрив мені простір. Помилуй мене, і зачуй молитву мою. 
<p>3 Сини мужів! Доки слава моя буде ганьбитися? Доки будете любити марноту і шукати неправду? 
<p>4 Але знайте, що Господь відділив для Себе святого Свого; Господь чує, коли я кличу Його. 
<p>5 Гніваючися, не грішіть: помисліть у серцях ваших на ложах ваших, і майте втіху. 
<p>6 Приносьте пожертви правди, і сподівайтеся на Господа. 
<p>7 Чимало людей кажуть: Хто нам покаже добро? З'яви нам світло обличчя Твого, Господе!
<p>8 Ти виповнив серце моє радістю від того часу, як у них хліб та вино примножилися. 
<p>9 У спокої лягаю я, і сплю, бо Ти, Господе, єдиний даєш мені жити в безпеці. 
<h4>ПСАЛОМ 5 
<p>1 Диригентові хору. На духових [інструментах]. Псалом Давидів. 
<p>2 Зачуй, Господе, слова мої, і пізнай помисли мої. 
<p>3 Прислухайся до голосу зойку мого, Царю мій і Боже мій! Бо я до Тебе молюся. 
<p>4 Господе! Зранку почуй голос мій, – зрання буду молитися до Тебе і буду чекати. 
<p>5 Бо Ти Бог, що не любить беззаконня; у Тебе не матиме притулку лихий. 
<p>6 Безглузді не постануть перед очима Твоїми: Ти ненавидиш усіх призвідців злочинів. 
<p>7 Ти погубиш тих, що говорять неправду; кровожерний і лукавий гидкий Господові. 
<p>8 А я за щедрістю милості Твоєї зайду в дім Твій, поклонюся перед святим храмом Твоїм у страхові Твоєму. 
<p>9 Господе! Провадь мене в праведності Твоїй задля ворогів моїх; і вирівняй переді мною шлях Твій! 
<p>10 Бо немає в устах їхніх вірности: нутро їхнє – безчестя велике, горло їхнє – гріб відкритий, язиком своїм лестять. 
<p>11 Винищи їх, Боже, нехай же згинуть вони від замірів своїх; за численні злочини їхні відкинь їх, бо вони проти Тебе бунтують. 
<p>12 Але нехай зрадіють всі, що сподіваються на Тебе, вічно будуть вигукувати з радости, бо Ти будеш захищати їх; і будуть радіти в Тобі ті, що люблять ймення Твоє. 
<p>13 Бо Ти благословляєш праведника, Господе, благословенням, як щитом, віншуєш його. 
<h4>ПСАЛОМ 6 
<p>1 Диригентові хору. На восьмиструнному. Псалом Давидів. 
<p>2 Господе! Не в лютості Твоїй звинувачуй мене, і не в гніві Твоєму карай мене. 
<p>3 Помилуй мене, Господе, бо я немічний; уздоров мене, Господе, бо кістки мої зазнали потрясінь. 
<p>4 І душа моя вельми затривожена; А Ти, Господе, аж доки? 
<p>5 Навернися, Господе, визволи душу мою, врятуй мене заради милості Твоєї. 
<p>6 Бо в смерті немає пам'ятку про Тебе: у гробі хто буде дякувати Тобі? 
<p>7 Знемігся я від стогонів своїх: всю ніч обмиваю ложе моє; слізьми своїми зволожую постіль мою. 
<p>8 Зів'яло від печалі око моє, постаріло від ворогів моїх усіх. 
<p>9 Відступіться од мене всі, призвідці беззаконня; бо зачув Господь голос плачу мого. 
<p>10 Почув Господь благання моє. Господь прийме молитву мою. 
<p>11 Нехай же будуть посоромлені і жорстоко уражені всі вороги мої; Нехай повернуться, і будуть посоромлені умить. 
<h4>ПСАЛОМ 7 
<p>1 Пісня плачу, котру Давид заспівав Господові у справі Хуса, з коліна Веніяминового. 
<p>2 Господе, Боже мій! На Тебе я сподіваюся, врятуй мене від усіх гонителів моїх, і визволи мене; 
<p>3 Нехай не розтерзає він, мов лев, душі моєї, шматуючи, коли немає визволителя. 
<p>4 Господе, Боже мій! Коли я щось учинив, якщо є неправда в руках моїх, 
<p>5 Якщо я платив злом тому, хто був зі мною в мирі, – я, котрий рятував навіть того, хто без причини став моїм ворогом, 
<p>6 То нехай ворог переслідує душу мою, і наздожене, нехай затопче в землю життя моє і славу мою жбурне у порох. 
<p>7 Постань, Господе, у гніві Твоєму; виступи супроти лютости ворогів моїх, пробудися для мене на суд, котрого Ти заповідав. 
<p>8 Зібрання народів постане довкіл Тебе; над ними піднесися на височінь! 
<p>9 Господь судить народи. Суди мене Господе, за правдою моєю і за невинністю моєю в мені. 
<p>10 Нехай скінчиться нечестя нечестивих, а праведника зміцни, бо Ти випробовуєш серця й нутро, праведний Боже! 
<p>11 Оборона моя у Бозі, що рятує справедливих серцем. 
<p>12 Бог – суддя праведний, і Бог, який щодня суворо карає, 
<p>13 Якщо [хтось] не навертається, Він загострює Свого меча, натягає лука Свого і спрямовує його. 
<p>14 Готує для нього знаряддя смерти, стріли Свої спрямовує на переслідувачів. 
<p>15 Ось, [відступник] започав неправду, був вагітний злобою і породив собі брехню. 
<p>16 Копав рів і викопав його, і впав до ями, котру приготував. 
<p>17 Злоба його обернулася на його голову, і злочини його впадуть на тім'я його. 
<p>18 Буду славити Господа за праведність Його і співатиму йменню Господа Всевишнього. 
<h4>ПСАЛОМ 8 
<p>1 Диригентові хору. На ґатійськім [інструменті]. Псалом Давидів.
<p>2 Господе, Боже наш! Яке величаве ймення Твоє по всій землі! Слава Твоя сягає вище небес! 
<p>3 З уст дітей і грудних немовлят Ти учинив хвалу, заради ворогів Своїх, щоб зробити безмовним ворога і месника. 
<p>4 Коли дивлюся я на Твої небеса, – витвір пальців Твоїх, на місяця і зорі, котрих Ти утворив, 
<p>5 То що [є] людина, що Ти пам'ятаєш її, і син людський, якого Ти відвідуєш? 
<p>6 Не вельми Ти применшив його перед Ангелами; славою і честю увінчав його; 
<p>7 Настановив його володарем над витвором рук Твоїх; усе поклав під ноги йому. 
<p>8 Овець і биків усіх, і звірів польових, 
<p>9 Птахів небесних і рибу морську, все, що проходить морськими стежками. 
<p>10 Господе, Боже наш! Яке величаве ймення Твоє по всій землі! 
<h4>ПСАЛОМ 9 
<p>1 Диригентові хору. По смерті сина. Псалом Давидів. 
<p>2 Буду прославляти [Тебе], Господе, всім серцем своїм, звіщати всі чудеса Твої! 
<p>3 Буду радіти і святкувати Тебе, співати йменню Твоєму, Всевишній! 
<p>4 Коли вороги мої повернуті назад, то спіткнуться і загинуть перед лицем Твоїм. 
<p>5 Бо Ти підтримав право моє і мій позов; Ти посів трона, Суддя Праведний. 
<p>6 Ти засудив народи, вигубив злочинця, ім'я їхнє Ти стер навіки вічні. 
<p>7 Спустошення ворогів скінчилося навіки, і міста Ти викоренив; загинула пам'ять їхня з ними. 
<p>8 Але Господь є вічно; Він приготував для суду трона Свого. 
<p>9 І Він буде судити світ за правдою, звершить суд над народами за справедливістю. 
<p>10 І буде Господь притулком пригнобленому, сховком на час скорботи. 
<p>11 І будуть сподіватися на Тебе ті, що знають ймення Твоє, тому що Ти не залишиш тих, що шукають Тебе, Господе. 
<p>12 Співайте славу Господові, що мешкає на Сіоні, звіщайте між народами діяння Його. 
<p>13 Бо Він карає за кров; пам'ятає їх, не забуває волання вбогих. 
<p>14 Помилуй мене, Господе; поглянь на страждання моє від тих, що ненавидять мене, – Ти, Котрий підносиш мене від брам смерти.
<p>15 Щоб я вістив усю славу Твою у брамах доньки Сіонової: буду радіти у спасінні Твоєму. 
<p>16 Потонули народи в ямі, котру викопали; у сітях, котрі приховали вони, заплуталася нога їхня. 
<p>17 Пізнали Господа за судом, котрого Він звершив; злочинець спійманий учиненим руками своїми. 
<p>18 Завернуть нечестиві до пекла, і всі народи, що забувають Бога. 
<p>19 Бо не назавжди забудеться вбогий, і очікування вбогих не навіки загине. 
<p>20 Постань, Господе, нехай не переважає людина; нехай будуть засуджені народи перед очима Твоїми. 
<p>21 Наведи, Господе, страх на них; нехай знають народи, що вони тільки люди. 
<p>22 Для чого, Господе, стоїш задалеко, утаємничуєш Себе в годину скорботи? 
<p>23 У гордині своїй нечестивий переслідує убогого: нехай же впіймають вони підступність, котру самі вигадують. 
<p>24 Тому що нечестивий пишається жаданням серця свого; і благославляє користолюбця, якого ненавидить Господь. 
<p>25 Через гординю своїх пожадань нечестивий не буде шукати Господа; у всіх помислах його немає Бога! 
<p>26 Його шляхи завжди ведуть до загибелі; суди Твої задалекі для його очей; на всіх ворогів своїх він споглядає з відразою. 
<p>27 Говорить у серці своєму: Не похитнуся; від роду й до роду ніколи не станеться [зі мною] лихого!"
<p>28 Уста його виповнені прокляттям, підступністю і брехнею; під язиком його неправда і марнота. 
<p>29 Сидить у засідці за подвір'ям; в утаємничених місцях убиває безвинного; очі його підглядають за вбогим; 
<p>30 Чатує в утаємниченому місці, мов лев у лігві; чатує у засідці, щоб схопити вбогого; хапає бідного, затягуючи у сіть свою; 
<p>31 Згинається, припадає, – і вбогі падають від потуги його. 
<p>32 Каже у серці своєму: Забув Бог, затулив обличчя Своє, не побачить ніколи. 
<p>33 Постань, Господе, Боже [мій], піднеси руку Твою, не забудь пригноблених. 
<p>34 Навіщо нечестивий нехтує Богом, кажучи в серці своєму: "Ти не покараєш?" 
<p>35 Ти бачиш, бо Ти споглядаєш на образи і гоніння, щоб відплатити Твоєю рукою. Тобі віддає себе вбогий; сироті Ти помічник. 
<p>36 Зламай рамено нечестивому і злому, – так, щоб шукали і не знайшли його безчестя.
<p>37 Господь – цар навіки, назавжди; щезнуть погани із землі Його. 
<p>38 Господе! Ти чуєш бажання упокорених; Ти зміцнюєш серце їхнє; відкриваєш вухо Твоє, 
<p>39 Щоб захистити право сироти і пригнобленого, нехай же не буде відтепер гнобленого людиною на землі! 
<h4>ПСАЛОМ 10 
Диригентові хору. Псалом Давидів. 
<p>1 На Господа сподіваюся; то чому кажете душі моїй: Відлітай на гору твою, [мов] птах? 
<p>2 Бо ось, нечестиві натягнули лука, стрілу свою приклали до тятиви, щоби в пітьмі переможно стріляти у справедливих серцем.
<p>3 Коли зруйновані підмурки, що вчинить праведний? 
<p>4 Господь у святому храмі Своєму, Господь – престол Його на небесах, очі Його бачать, повіки Його за синами людськими стежать! 
<p>5 Господь випробовує праведних, а нечестивого і люблячого насилля ненавидить душа Його. 
<p>6 Дощуватиме Він нечестивих пастками, палаючий вугіль і спопеляючий вітер – їхня частка із чаші. 
<p>7 Тому що Господь праведний, – любить праведність; Він діє за правдою. 
<h4>ПСАЛОМ 11 
<p>1 Диригентові хору. На восьмиструнному. Псалом Давидів. 
<p>2 Урятуй, Господе; бо не стало набожних, бо немає вірних з-поміж дітей людських. 
<p>3 Марноту говорить кожний своєму ближньому, уста облесливі говорять від серця нещирого. 
<p>4 Винищить Господь всі уста облесливі, язика гордівливого. 
<p>5 [Тих], котрі кажуть: язиком своїм переважимо, уста наші з нами; хто нам володар? 
<p>6 Заради страждання вбогого і зітхання бідного нині повстану, каже Господь, поставлю в безпеку його від того, хто ловить. 
<p>7 Слова Господні – слова чисті, срібло, очищене від землі у горні, сім разів переплавлене. 
<p>8 Ти, Господе, збережеш їх, доглядатимеш від роду цього навіки.
<p>9 Повсюди ходять нечестиві, коли нікчемні з людей піднеслися.
<h4>ПСАЛОМ 12 
<p>1 Диригентові хору. Псалом Давидів. 
<p>2 Доки, Господе, будеш забувати мене до решти, доки будеш утаємничувати від мене обличчя Твоє? 
<p>3 Доки мені збирати поради в душі моїй, скорботу в серці моєму вдень [і вночі]? Допоки ворогові моєму підноситися наді мною? 
<p>4 Зглянься, зачуй мене, Господе, Боже мій! Просвітли очі мої, доки не заснув я [сном] смертним; 
<p>5 Щоб не сказав ворог мій: "Я здолав його!" і ті, що гноблять мене, радітимуть, коли я захитаюся. 
<p>6 Бо я довіряю милосердю Твоєму; серце моє буде радіти у спасінні Твоєму; співатиму Господові, Який ущасливлює мене. 
<h4>ПСАЛОМ 13 
Диригентові хору. Псалом Давидів. 
<p>1 Сказав безумний в серці своєму: "Немає Бога!" Вони розбестилися, вдалися до бридких учинків; і немає доброчинця! 
<p>2 Господь з небес дивився на дітей людських, аби побачити, чи є розважливий, що шукає Бога. 
<p>3 Всі ухилилися, всі разом стали невдатними; немає доброчинця, немає жодного. 
<p>4 Невже не мають знання всі, що чинять беззаконня, котрі пожирають Мій народ, [як] споживають хліб, і не кличуть Господа? 
<p>5 Там злякаються вони від страху, тому що Бог у роді праведних. 
<p>6 Ви збиткувалися над помислом убогого, що Господь – притулок його. 
<p>7 Хто дасть спасіння Ізраїлеві з Сіону? Коли Господь поверне з полону народ Свій, тоді зрадіє Яків і звеселиться Ізраїль. 
<h4>ПСАЛОМ 14 
<p>1 Господе! Хто буде перебувати у скинії Твоїй? Хто буде жити на святій горі Твоїй? 
<p>2 Той, Хто ходить бездоганно, і чинить правду, і говорить істину в серці своєму; 
<p>3 Хто не обмовляє язиком своїм, не завдає лихого своєму ближньому і не приймає обмови на ближнього; 
<p>4 Той, в очах котрого приязний упосліджений, але котрий шанує тих, що бояться Господа; хто присягається злому, і не зраджує. 
<p>5 Хто срібла свого не віддасть на лихву, і не приймає винагороди супроти безвинного. Той, що вчиняє отак, не захитається повіки! 
<h4>ПСАЛОМ 15 
<p>1 Борони мене, Боже, бо я на Тебе сподіваюся. 
<p>2 Я кажу Господові: Ти Господь мій; маєтностей моїх ти не потребуєш. 
<p>3 До святих, котрі на землі, і до шляхетних [Твоїх] – до них все жадання моє. 
<p>4 Нехай примножиться скорбота у тих, котрі поспішають до [бога] чужого; я не приноситиму їм ливних приношень з крови, і не згадаю їхнього ймення устами моїми. 
<p>5 Господь – то частина спадку мого і чаші моєї. Ти підтримуєш жереба мого. 
<p>6 Межі мої пролягли пречудовими [місцинами] ; так, я маю гарний спадок. 
<p>7 Благословлю Господа, що дав пораду мені; навіть уночі навчає мене нутро моє. 
<p>8 Завжди Господь переді мною, бо Він є праворуч мене; не захитаюся. 
<p>9 Через це радіє серце моє і звеселилася слава моя; навіть плоть моя матиме спокій в надії. 
<p>10 Бо Ти не залишиш душі моєї в шеолі і не даси святому Твоєму побачити тлін. 
<p>11 Ти покажеш мені дорогу життя: У Твоїй присутності є повнота радости, блаженство в правиці Твоїй навіки! 
<h4>ПСАЛОМ 16 
<p>1 Почуй, Господе, правду, прийми благання моє та молитву, що виходить з уст не ложних. 
<p>2 Від Твого лиця суд мені нехай постане; нехай подивляться очі Твої на правоту. 
<p>3 Ти випробував серце моє, навідав уночі, випробував мене, і нічого не знайшов; від помислів моїх не відступають уста мої. 
<p>4 У діяннях людських, за словом уст Твоїх, я остерігав себе від шляхів винищувача. 
<p>5 Зміцни ходу мою на шляхах Твоїх, нехай не посковзнуться ноги мої. 
<p>6 До Тебе балагання моє, бо Ти почуєш мене, Боже: прихили вухо Твоє до мене, зачуй слова мої.
<p>7 Покажи чудову милість Твою тим, що сподіваються [на Тебе], рятуються Твоєю правицею від тих, що повстають супроти них. 
<p>8 Бережи мене, мов зіницю ока; у тіні крил Твоїх прихисти мене. 
<p>9 Від лиця нечестивих, які нападають на мене, – від ворогів душі моєї, що оточують мене. 
<p>10 Вони заросли жиром своїм; зарозуміло говорять устами своїми. 
<p>11 При кожному кроці нашому нині оточують нас; вони спрямовують очі свої, щоб повалити [мене] на землю; 
<p>12 Вони схожі на лева, що жадливий на здобич, скидаються на гадюку, на молоде левеня, що засіло в сховку. 
<p>13 Постань, Господе, уярми його, зігни донизу. Визволи душу мою від нечестивого мечем Твоїм, 
<p>14 Від людей – рукою Твоєю, Господе, від людей світу, котрих спадок у [цім] житті, котрих черево Ти виповнюєш із скарбниць Твоїх; вони ситі з синами, і залишать багатство дітям своїм. 
<p>15 А я в правді буду дивитися на лице Твоє; пробудившись, буду насичуватися образом Твоїм. 
<h4>ПСАЛОМ 17 
<p>1 Диригентові хору. Служника Господнього Давида, котрий мовив слова пісні цієї до Господа, коли Господь визволив його з руки усіх ворогів його і від руки Саула. І він сказав: 
<p>2 Любитиму Тебе, Господе, сило моя! 
<p>3 Господь – фортеця моя і скеля моя, визволитель мій, Бог мій, на Нього я сподіваюся; щит мій, ріг спасіння мого і притулок мій! 
<p>4 Прикличу Преславного Господа і від ворогів моїх буду врятований. 
<p>5 Скорботи смерти облягли мене, і потоки нечестивих настрахали мене; 
<p>6 Скорботи пекла облягли мене, і пастки – сіті смерти мене обплутали. 
<p>7 У тіснотах моїх я прикликав Господа, і до Бога мого волав. І Він зачув із храму Свого мій голос, і волання моє долинуло до слуху Його. 
<p>8 Захиталася і затремтіла земля, здригнулися і зсунулися підніжжя гір; бо розгнівався [Бог]. 
<p>9 Здійнявся дим від ніздрів Його і з уст Його вогонь пожираючий, жарини [сипалися] від Нього. 
<p>10 Нахилив Він небеса і зійшов, – і морок був під ногами Його. 
<p>11 І всівся на Херувимів, і полетів, і полинув на крилах вітру. 
<p>12 І морок учинив таємним місцем Своїм, шатром Своїм темні води і густі хмаровища неба. 
<p>13 Від блиску перед Ним утікали хмаровища Його, град і вугіль вогненний. 
<p>14 Загримів також на небесах Господь, і Всевишній подав голос Свій, град і вугіль вогненний. 
<p>15 Пустив стріли Свої, і розпорошив їх, численні блискавиці, і розвіяв їх. 
<p>16 І з'явилися води, і відкрилися основи світу від грізного голосу Твого, Господе, від подуву духа ніздрів Твоїх. 
<p>17 Він простер [руку] з висоти і взяв мене, і витягнув мене з вод великих. 
<p>18 Визволив мене від ворога мого потужного і від ненависників моїх, котрі були сильніші від мене. 
<p>19 Вони повстали на мене в день бідування мого, але Господь був для мене опертям. 
<p>20 Він вивів мене на простору місцину і визволив мене; бо Він вдоволений мною. 
<p>21 Ушанував мене Господь за правдою моєю, за чистотою рук моїх винагородив мене. 
<p>22 Бо я дотримувався шляхів Господніх і не був нечестивим перед Богом моїм; 
<p>23 Бо всі суди Його переді мною, і від заповідей Його я не ухилявся. 
<p>24 Я був чистим перед Ним, і пильнував, щоб не згрішити мені. 
<p>25 І тому відплатив мені Господь за правдою моєю, за чистотою рук моїх перед очима Його. 
<p>26 Із милосердними ти учиняєш милосердно, з мужем щирим – щиро. 
<p>27 Із чистим – чисто, а з лукавим – упертим, що вчиняє усупереч, –за лукавством його; 
<p>28 Бо Ти людей пригнічених рятуєш, а очі зухвалі ганьбиш. 
<p>29 Ти підпалюєш світильника мого, Господе; Бог мій освітлює пітьму мою. 
<p>30 Тобою я біжу крізь військо, із Богом моїм перестрибую мури. 
<p>31 Бог! Бездоганні шляхи Його, слово Господнє очищувальне; щит Він для всіх, що сподіваються на Нього. 
<p>32 Бо хто Бог, окрім Господа, і хто скеля, окрім Бога нашого? 
<p>33 Бог оперізує мене силою і вчиняє досконалим шлях мій. 
<p>34 Учиняє ноги мої, як в оленя, і на підвищеннях моїх ставить мене. 
<p>35 Навчає руки мої воювати, і м'язи мої трощать мідного лука. 
<p>36 Ти дав мені також щита порятунку Твого, а правиця Твоя підтримує мене, і милість Твоя звеличує мене. 
<p>37 Ти побільшуєш кроки мої піді мною, і не ковзаються ноги мої. 
<p>38 Я переслідую ворогів моїх, і наздоганяю їх, і не повертаюся, аж доки не будуть винищені. 
<p>39 Завдаю їм поразки, і вони не можуть підвестися; падають під ноги мої. 
<p>40 Бо Ти оперезав мене силою для битви і підкорив мені тих, хто повстав на мене. 
<p>41 Ти обернув до мене плечима ворогів моїх; щоб я міг винищити ненависників моїх; 
<p>42 Вони волають, але немає рятівника, до Господа, – однак Він не відповідає їм. 
<p>43 Я розтер їх, малих, мов порох перед вітром, топтав, немов твань на вулицях. 
<p>44 Ти захистив мене від бунту народу, настановив мене на чолі племен; народ, котрого я не знав, буде служити мені. 
<p>45 Тільки почують мене – і підкоряються мені; чужинці підлещуюються до мене; 
<p>46 Чужинці бліднуть і тремтять в укріплених місцях своїх. 
<p>47 Живий Господь і благословенна скеля моя! Нехай же буде звеличений Бог спасіння мого, 
<p>48 Бог, що мстить за мене, і Котрий підкоряє мені народи, 
<p>49 І рятує мене від врогів моїх! Ти підніс мене над повсталими супроти мене і від чоловіка жорстокого захистив мене. 
<p>50 За це буду прославляти Тебе, Господе, поміж народами і співатиму йменню Твоєму; 
<p>51 Ти велично рятуєш царя і твориш милість помазанцеві Твоєму Давидові і нащадкам його навіки. 
<h4>ПСАЛОМ 18 
<p>1 Диригентові хору. Псалом Давидів. 
<p>2 Небеса проповідують Славу Божу, і про діяння рук Його звіщає небо. 
<p>3 День дневі передає слово, і ніч ночі відкриває знання. 
<p>4 Немає мови і немає говірки, де не чутний голос їхній. 
<p>5 По всій землі лине звук їхній і до краю світу слова їхні. Він настановив у них помешкання сонцю, 
<p>6 І воно виходить, мовби наречений зі шлюбного покою свого, радіє, наче велетень, щоб пробігти відстань; 
<p>7 Від краю небес вихід його, і проходження його до краю їхнього, і ніщо не прикрите від тепла його. 
<p>8 Закон Господній досконалий, зміцнює душу, одкровення Господнє безпомильне, вчиняє мудрими простих. 
<p>9 Повеління Господні праведні, звеселяють серце; заповідь Господня світла, просвітлює очі. 
<p>10 Страх Господній чистий, існує вічно. Суди Господні – істина, всі праведні. 
<p>11 Вони жаданіші від золота і навіть безлічі золота чистого, солодші від меду і крапель щільників. 
<p>12 І служник Твій охороняється ними; у дотриманні їх велика нагорода. 
<p>13 Хто побачить помилки свої? Від потаємних [моїх] очисть мене. 
<p>14 І від навмисних утримай служника Твого, нехай не заволодіють мною. Тоді я буду без вади і чистим від великого беззаконня. 
<p>15 Нехай же будуть слова уст моїх і роздуми серця мого бажані перед Тобою, Господе, сило моя і Визволителю мій! 
<h4>ПСАЛОМ 19 
<p>1 Диригентові хору. Псалом Давидів. 
<p>2 Нехай почує тебе Господь у день журби, нехай захистить тебе ймення Бога Якового, 
<p>3 Пошле тобі поміч із святині, і з Сіону нехай зміцнить тебе, 
<p>4 Пригадає всі пожертви твої і пожертви всеспалення твої учинить бажаними, 
<p>5 Дарує тобі за серцем твоїм, і всі наміри твої нехай звершить. 
<p>6 Ми будемо радіти у спасінні Твоєму, і в ім'я Бога нашого піднесемо наші знамена. Нехай Господь виконає всі прохання твої. 
<p>7 Нині спізнав я, що Господь рятує помазанця Свого; відповідає йому із святих небес Своїх могутністю рятівної правиці Своєї. 
<p>8 Деякі сподіваються на колісниці, деякі на коней, а ми хвалимося йменням Бога, Господа нашого. 
<p>9 Вони захиталися, і впали, а ми підвелися і стоїмо незрушно. 
<p>10 Господе! Врятуй царя, і почуй нас, коли будемо волати до Тебе. 
<h4>ПСАЛОМ 20 
<p>1 Диригентові хору. Псалом Давидів. 
<p>2 Господе! Силою Твоєю веселиться цар, і порятунком Твоїм безмежно радіє. 
<p>3 Ти дав йому бажане серцю його, і проханням уст його не знехтував. 
<p>4 Бо Ти зустрів його благословеннями доброчинними, поклав на голову його вінець із чистого золота. 
<p>5 Він благав у Тебе життя, – Ти дарував йому довголіття на вічні віки. 
<p>6 Велика слава його у порятунку Твоєму; Ти поклав на нього честь і величчя. 
<p>7 Ти вчинив його найблагословеннішим, навіки примножив його радість присутністю Твоєю. 
<p>8 Бо цар сподівається на Господа, і за милістю Всевишнього не похитнеться. 
<p>9 Рука твоя знайде усіх ворогів Твоїх, правиця Твоя знайде ненависників Твоїх. 
<p>10 На час гніву Твого Ти вчиниш їх, мов піч вогненну; у гніві Своєму Господь поглине їх, і пожере їх вогонь. 
<p>11 Ти винищиш плід їхній із землі та сім'я їхнє — з-поміж синів людських. 
<p>12 Бо вони замислили супроти тебе лихе, вчинили недобру змову і не змогли [справдити її]. 
<p>13 Ти поставиш їх ціллю, із луків Твоїх випустиш стріли в їхнє обличчя. 
<p>14 Постань, Господе, в силі Своїй; а ми будемо співати і прославляти могуття Твоє. 
<h4>ПСАЛОМ 21 
<p>1 Диригентові хору. При з'яві вранішньої зорі. Псалом Давидів. 
<p>2 Боже мій! Боже мій! Нащо Ти залишив мене? Задалеко [Ти від] спасіння мого і слів зойку мого. 
<p>3 Боже мій! Я волаю вдень – і Ти не чуєш мене, уночі я не вгаваю. 
<p>4 Але Ти, Святий, – животвориш осередь хвали Ізраїлевої. 
<p>5 На Тебе сподівалися батьки наші; сподівалися, і Ти визволяв їх. 
<p>6 До Тебе волали вони, і були порятовані; на Тебе сподівалися, і не залишалися в соромі. 
<p>7 А я – черв'як, а не людина, обмова у людей і презирство в народі. 
<p>8 Усі, що бачать мене, збиткуються наді мною; говорять устами, киваючи головою. 
<p>9 Він покладався на Господа, – нехай визволить його; нехай порятує, якщо він бажаний Йому. 
<p>10 Але Ти вивів мене з лона, учинив у мені сподівання біля персів матері моєї. 
<p>11 На Тебе залишений я від утроби; від лона матері моєї Ти – Бог мій. 
<p>12 Не віддаляйся од мене, бо горе близьке, а помічника нема. 
<p>13 Багато биків оточили мене; гладкі башанськіобступили мене, 
<p>14 Роззявили на мене пащеки свої, мов лев, що шматує (здобич) і гарчить. 
<p>15 Я розлився, як води; всі кості мої розсохлися і серце моє стало, наче віск, розтануло всередині нутра мого. 
<p>16 Сила моя висохла, мов череп'я, язик мій прилип до піднебіння мого, і в порох смертельний поклав Ти мене. 
<p>17 Бо пси оточили мене, збіговисько нечестивих обступило мене, прокололи руки мої і ноги мої. 
<p>18 Можна було б перелічити всі кістки мої. А вони спостерігають, і вчиняють з мене видовище. 
<p>19 Ділять шати мої поміж собою і на покриття моє кидають жереба. 
<p>20 Але Ти, Господе, не віддаляйся од мене, сило моя! Поспіши на поміч мені; 
<p>21 Захисти від меча душу мою і від псів єдину мою. 
<p>22 Урятуй мене від пащі лева, і від рогів єдинорогів; зачувши, [захисти] мене. 
<p>23 Буду звіщати ймення Твоє братам моїм, посеред зібрання хвалитиму Тебе. 
<p>24 Ті, що бояться Господа! Прославляйте Його! Все насіння Якова! Прославляй Його! Нехай же шанує Його у трепеті все насіння Ізраїлеве! 
<p>25 Бо Він не відкинув і не знехтував скорботою змученого, не утаємничив від нього лиця Свого, але почув його, коли цей волав до Нього. 
<p>26 Про Тебе хвала моя в зібранні великім; принесу обітниці мої перед тими, що бояться Його. 
<p>27 Нехай же їдять убогі і насичуються; нехай прославлять Господа ті, що шукають Його; Будуть жити серця ваші вічно! 
<p>28 Пригадають, і навернуться до Господа усі кінці землі; і впадуть з поклоном перед Тобою всі народи. 
<p>29 Тому що Господнє царство і Він – панує понад народами.
<p>30 Будуть їсти і поклонятися всі тлусті землі, схиляться перед Ним усі, що порохом стають, і не можуть зберегти життя свого. 
<p>31 Нащадки будуть служити Йому, і будуть приналежні до Господа, як рід. 
<p>32 Вони прийдуть і будуть звіщати праведність Його людям, котрі вродяться: Таке вчинив Господь. 
<h4>ПСАЛОМ 22 
<p>1 Господь – Пастух мій; я не матиму нестатків. 
<p>2 Він леліє мене на буйнотравих пасовищах і водить мене на тихі води. 
<p>3 Відновлює душу мою, припроваджує мене на стежки праведности заради ймення Свого. 
<p>4 Якщо я піду навіть долиною смертної тіні, не злякаюся лиха, тому що Ти зі мною; Твій жезл і Твій посох – вони втішають мене. 
<p>5 Ти вчинив переді мною трапезу на очах ворогів моїх, намастив єлеєм голову мою; чаша моя виповнена ущерть. 
<p>6 То ж нехай щедроти і милосердя супроводжують мене упродовж усіх днів життя мого, і я житиму в домі Господньому вічно. 
<h4>ПСАЛОМ 23 
<p>1 Господня – земля, і все, що на ній, світ і всі мешканці, що живуть у ньому. 
<p>2 Бо Він заснував її на морях, і на потоках утвердив її. 
<p>3 Хто зійде на гору Господню, чи хто стане на святому місці Його? 
<p>4 Той, у котрого руки безвинні і серце чисте, хто не здіймав душу свою до марноти і не присягався лукаво, – 
<p>5 [Той] дістане благословення від Господа і праведність від Бога, Спасителя свого. 
<p>6 Такий рід усіх, що шукають Його, шукають обличчя Твого, Боже Якова! 
<p>7 Піднесіть верхи ваші, о, брами, підніміться, двері вічнії, і зайде Цар Слави! 
<p>8 Хто ж цей Цар Слави? – Господь міцний і могутній, Господь, непереборний у бою. 
<p>9 Піднесіть верхи ваші, о, брами, піднімітеся, двері вічнії, і зайде Цар Слави! 
<p>10 Хто є цей Цар Слави? – Господь сил, Він – Цар Слави. 
<h4>ПСАЛОМ 24 
<p>1 До Тебе, Господе, підношу душу мою. 
<p>2 Боже мій! На Тебе сподіваюся, нехай же не осоромлюся, нехай же не відсвяткують наді мною вороги мої! 
<p>3 Нехай же не осоромляться всі, що очікують на Тебе; нехай осоромляться ті, що грішать намарно. 
<p>4 Покажи мені Господе, шляхи Твої, і навчи мене стежок Твоїх. 
<p>5 Заверни мене на істину Твою і навчи мене; бо Ти Бог порятунку мого; на Тебе сподіваюся щодня. 
<p>6 Пригадай ласкаве милосердя Твоє, Господе, і милості Твої, бо вони од віку. 
<p>7 Гріхів юности моєї і злочинів моїх не пригадуй; з милости Твоєї згадай мене Ти згідно з добродіяннями Твоїми, Господе! 
<p>8 Добродійний і праведний Господь; а тому завертає грішників на шлях. 
<p>9 Провадить покірних до правди і навчає упокорених ходити шляхами Своїми. 
<p>10 Усі шляхи Господні – милість та істина для тих, що дотримуються заповіту Його і одкровень Його. 
<p>11 Заради ймення Твого, Господе, прости гріхи мої, бо значні вони. 
<p>12 Хто є чоловік, який боїться Господа? Його буде вчити Він на шляху, котрого він вибрав. 
<p>13 Душа його житиме в добрі, і сім'я його успадкує землю. 
<p>14 Таємниця Господня – з тими, що бояться Його, і заповіта Свого Він відкриває їм. 
<p>15 Очі мої завжди до Господа; бо Він визволяє із пастки ноги мої. 
<p>16 Зглянься наді мною і помилуй мене, бо я самітний і пригнічений. 
<p>17 Скорботи мого серця примножилися, – виведи мене з лиха мого. 
<p>18 Поглянь на страждання мої і на неміч мою, і прости всі гріхи мої. 
<p>19 Подивися на ворогів моїх, як багато їх, і [якою] лютою ненавистю вони ненавидять мене. 
<p>20 Збережи душу мою і захисти мене, нехай же не осоромлюся, що я на Тебе сподіваюся. 
<p>21 Чесноти і правота нехай охороняють мене, бо я на Тебе сподіваюся. 
<p>22 Захисти, Боже, Ізраїля, від усього лиха його. 
<h4>ПСАЛОМ 25 
<p>1 Розсуди мене, Господе, бо я ходив у чистоті моїй, і, сподіваючись на Господа, не захитаюся. 
<p>2 Випробуй мене, Господе, і перевір мене; очисть нутрощі мої і серце моє. 
<p>3 Бо милість Твоя перед моїми очима, і я ходив у правді Твоїй. 
<p>4 Не сидів я з людьми пустими і з підступними не піду. 
<p>5 Зненавидів я збіговисько підступних і з нечестивими не сяду. 
<p>6 Обмиватиму в чистоті руки мої і обходитиму жертовника Твого, Господе, 
<p>7 Щоби звіщати голосом похвалу і повідати всі дива Твої. 
<p>8 Господе! Полюбив я оселю дому Твого і місце замешкання слави Твоєї. 
<p>9 Не приєднай душі моєї до грішників і життя моє до кровожерних, 
<p>10 У котрих в руках злочини, і котрих правиця виповнена підкупом. 
<p>11 А я ходжу в цнотливості моїй, захисти мене і будь милостивий до мене. 
<p>12 Нога моя стоїть на рівному [шляху] ; у зібраннях благословлю Господа. 
<h4>ПСАЛОМ 26 
<p>1 Господь – світло моє і порятунок мій: кого мені боятися? Господь – сила життя мого: кого мені страхатися? 
<p>2 Коли будуть виступати супроти мене злодії, супротивники і вороги мої, щоб пожерти плоть мою, то вони самі спіткнуться і впадуть. 
<p>3 Хоч виступить супроти мене військо, не злякається серце моє; якщо постане на мене війна, навіть тоді я сподіватимуся. 
<p>4 Єдиного просив я у Господа, і лише того шукаю, щоб мені жити в домі Господньому упродовж днів життя мого, милуватися красою Господньою і відвідувати храм Його. 
<p>5 Бо Він прихистив би мене у скинії Своїй в день лиха, сховав би в утаємниченому місці поселення Свого, підніс би мене на скелю. 
<p>6 Тоді піднесеться моя голова понад ворогами, що оточили мене; і я принесу в Його скинії пожертви радости, і буду співати славу й уславлення Господові. 
<p>7 Почуй, Господе, голос мій, котрим я кличу, помилуй мене і озвися до мене. 
<p>8 Серце моє говорить від Тебе: Шукайте лиця Мого, – і я буду шукати лиця Твого, Господе. 
<p>9 Не ховай від мене лиця Твого; не відкинь у гніві служника Твого. Ти був поміччю моєю; не відкинь мене, і не залиш мене, Боже рятунку мого! 
<p>10 Бо коли батько мій і матір моя залишать мене, тоді Господь прийме мене. 
<p>11 Навчи мене, Господе, шляхові Твоєму і настанови мене на стежку правди, заради ворогів моїх; 
<p>12 Не віддавай мене на поталу ворогам моїм; бо повстали супроти мене свідки облудні, і дихають злобою. 
<p>13 Але я вірую, що побачу приязнь Господню на землі живих. 
<p>14 Сподівайся на Господа, будь мужнім, і Він зміцнить серце твоє, сподівайся на Господа! 
<h4>ПСАЛОМ 27 
<p>1 До Тебе, Господе, волання моє; Фортеце моя! Не будь безмовним до мене, щоб за безмов'я Твого я не став схожим на того, що сходить в могилу. 
<p>2 Почуй голос благань моїх, коли я звертаюся до Тебе, коли підношу руки мої у святому храмі Твоєму. 
<p>3 Не погуби мене з нечестивими і з тими, що чинять неправду, котрі з ближніми своїми говорять про мир, а в серці в них зло. 
<p>4 Відплати їм за діяннями їхніми, за недобрими вчинками, за справою рук їхніх відплати їм, відплати їм заслуженим ними. 
<p>5 За те, що вони не уважні до діянь Господніх і до справи рук Його, Він зруйнує їх і не відтворить їх. 
<p>6 Благословенний Господь, бо Він почув голос благань моїх. 
<p>7 Господь – сила моя і щит мій; на Нього сподівалося серце моє, і Він допоміг мені, тому вельми зраділо серце моє; і я прославлятиму Його піснею моєю. 
<p>8 Господь – сила їхня (народу Божого) і зберігає силу помазанців Своїх. 
<p>9 Урятуй народ Твій і благослови спадок Твій; паси їх і піднеси їх навіки! 
<h4>ПСАЛОМ 28 
<p>1 Віддайте Господові, сини Божі, віддайте Господові славу і силу. 
<p>2 Віддайте Господові славу йменню Його; поклоніться Господові у пречудовій святині [Його]. 
<p>3 Голос Господній понад водами; Бог слави загримів, Господь понад багатьма водами. 
<p>4 Голос Господній могутній, голос Господній величавий. 
<p>5 Голос Господа ламає кедри; Господь ламає кедри Ливанські 
<p>6 І примушує їх стрибати, мов теля, Ливан і Сиріон, – наче молодий одноріг. 
<p>7 Голос Господа викрешує полум'я вогню. <p>8 Голос Господа трусить пустелю; трясе Господь пустелю Кадеш. 
<p>9 Голос Господа звільняє од вагітности ланей і оголює ліси; і в храмі Його все звіщає про Славу [Його]. 
<p>10 Господь підносився над потопом, і буде посідати Господь царем навіки. 
<p>11 Господь надасть сили народові Своєму; Господь благословить народ свій миром. 
<h4>ПСАЛОМ 29 
<p>1 Псалом Давидів; пісня освячення дому. 
<p>2 Звеличу Тебе, Господе, за те, що підніс мене і не дав ворогам моїм панувати наді мною. 
<p>3 Господе, Боже мій! Я озвався до Тебе, і Ти уздоровив мене. 
<p>4 Господе! Ти вивів із гробу душу мою і оживив мене, щоб я не зійшов у могилу. 
<p>5 Співайте Господові, святі Його, прославляйте пам'ять святости Його. 
<p>6 Бо на мить гнів Його, і на [все] життя добра воля Його, увечері приходить плач, а на ранок – радість. 
<p>7 І я казав у достаткові своєму: Не похитнуся ніколи! 
<p>8 З доброї волі Твоєї, Господе, Ти зміцнив гору мою; але Ти утаємничив лице Твоє, [і] я занепокоївся. 
<p>9 [Тоді] до Тебе, Господе, озивався, і до Господа підносив благання мої. 
<p>10 Яка користь від крови моєї, коли я зійду в могилу? Чи буде тлін прославляти Тебе? Чи буде звіщати істину Твою? 
<p>11 Почуй, Господе, і помилуй мене, Господе, будь мені помічником. 
<p>12 І Ти з плачів моїх учинив радість танцювати, скинув з мене вереття і підперезав мене втіхою, 
<p>13 Щоб душа моя співала славу Тобі і нехай не замовкне, Господе, Боже мій! Буду дякувати Тобі вічно. 
<h4>ПСАЛОМ 30 
<p>1 Диригентові хору. Псалом Давидів. 
<p>2 На Тебе, Господе, сподіваюся, нехай же не осоромлюся повік; За правдою Твоєю визволи мене. 
<p>3 Прихили до мене вухо Твоє, поспіши визволити мене. Стань для мене міцною скелею, домом притулку, щоб урятувати мене. 
<p>4 Бо Ти скеля моя і фортеця моя: заради ймення Твого води мене і провадь мене. 
<p>5 Виведи мене з пастки, котру таємно поставили на мене; Бо Ти – сила моя. 
<p>6 У руку Твою віддаю дух мій; Ти визволяв мене Господе, Боже істини. 
<p>7 Ненавиджу прихильників ложних марнот, але на Господа сподіваюся. 
<p>8 Буду радіти й веселитися в милості Твоїй, бо Ти зважив на горе моє, спізнав скорботу душі моєї. 
<p>9 І не віддав мене в руки ворога; поставив ноги мої на розлогій місцині. 
<p>10 Помилуй мене, Господе, бо затісно мені; виснажилося від скорботи око моє, душа моя і нутро моє. 
<p>11 Минуло в печалі життя моє і літа мої у стогонах; знемощіла від гріхів моїх сила моя, і кістки мої висохли. 
<p>12 Серед усіх ворогів моїх я став обмовою навіть у сусідів моїх і страховиськом для знайомих моїх; ті, що бачать мене на вулиці, утікають від мене. 
<p>13 Я забутий в серцях, наче мертвий; Я, – мов чаша розбита. 
<p>14 Бо чув я лихослів'я багатьох; звідусіль жах, коли вони змовляються супроти мене; задумали забрати життя моє. 
<p>15 Але я на Тебе, Господе, сподіваюся; я кажу: Ти – Бог мій! 
<p>16 У Твоїй руці дні мої; захисти мене від руки ворогів моїх і від переслідувачів моїх. 
<p>17 Вчини лице Твоє осяйним на служника Твого; врятуй мене милістю Твоєю. 
<p>18 Господе! Хай не буду осоромленим, що я озиваюся до Тебе, а грішники нехай осоромляться, нехай же замовкнуть у гробі. 
<p>19 Нехай же заніміють уста неправдиві, котрі супроти праведника мовлять лихе з пихою і презирством. 
<p>20 Як багато в Тебе благ, котрих Ти поклав для тих, що бояться Тебе, і котрі приготував тим, що сподіваються на Тебе перед синами людськими. 
<p>21 Ти ховаєш їх у таємниці Своєї присутности від погорди людської і бунтів людських, збережеш їх у притулку від лихих язиків. 
<p>22 Благословенний Господь, що явив мені дивовижну милість Свою у фортечному місті. 
<p>23 У бентезі своїй я думав: відкинутий я від очей Твоїх; але Ти почув голос молитви моєї, коли я волав до Тебе. 
<p>24 Любіть Господа, всі святі Його; Господь оберігає вірних, а тим, що вчиняють зарозуміло, відплачує уповні. 
<p>25 Будьте мужніми, і Він зміцнить серце ваше, всі ті, що сподіваються на Господа! 
<h4>ПСАЛОМ 31 
<p>1 Блаженний, кому прощені беззаконня, і чиї гріхи покриті! 
<p>2 Блаженний чоловік, якому Господь не зарахує гріха, і в чиєму духові немає лукавства! 
<p>3 Коли я мовчав, виснажилися кості мої від щоденного стогону мого. 
<p>4 Бо вдень і вночі тяжіла наді мною рука Твоя; свіжість моя зникла, наче в літню посуху. 
<p>5 Я відкрив Тобі гріх мій і не утаємничив беззаконня мого; я сказав: Сповідаю Господові злочини мої; і Ти простив мені провину гріха мого. 
<p>6 За це помолиться до Тебе кожний праведник Божий в годину слушну, коли Тебе можна знайти, і тоді велика повінь води не сягне до нього. 
<p>7 Ти сховок мій; Ти охороняєш мене від скорботи; оточуєш мене радістю визволення. 
<p>8 Я вчиню тебе мудрим, настановлю тебе на шлях, котрим тобі ходити; буду водити тебе, око Моє над тобою. 
<p>9 Не будьте, мов кінь, мов той лошак нерозважливий, котрих щелепи треба приборкувати вуздечкою і вудилами, щоб вони підкорялися тобі. 
<p>10 Багато скорботи нечестивому, а того, хто сподівається на Господа, оточує милість. 
<p>11 Веселіться у Господі і радійте, праведні; святкуйте, всі щиросерді. 
<h4>ПСАЛОМ 32 
<p>1 Радійте праведні, в Господі: щирим доречно хвалити. 
<p>2 Прославляйте Господа на арфі, співайте Йому на десятиструнній арфі. 
<p>3 Співайте Йому нову пісню; співайте Йому до ладу, з погуками. 
<p>4 Бо слово Господнє правдиве і всі діяння Його вчинені в істині. 
<p>5 Він любить правду і суд; милістю Господньою виповнена земля. 
<p>6 Словом Господнім утворені небеса і подихом уст Його – все військо їхнє. 
<p>7 Він зібрав, наче брили, морські води, поклав безодні до сховищ. 
<p>8 Нехай же боїться Господа вся земля: нехай тремтять перед Ним усі, що замешкали у світі. 
<p>9 Бо Він сказав, і вчинилося; Він звелів – і негайно з'явилося. 
<p>10 Господь зруйнує змови поганів, винищить заміри народів. 
<p>11 А порада Господня стоятиме вічно; заміри серця Його – з роду й до роду. 
<p>12 Блаженний народ, у котрого Господь є Бог, – плем'я, котре Він вибрав Собі у спадок. 
<p>13 З неба споглядає Господь, бачить усіх синів людських. 
<p>14 Із місця свого, на котрому замешкав, Він споглядає на всіх, що живуть на землі. 
<p>15 Він утворив серця усіх їх схожими, і наглядає за справами їхніми. 
<p>16 Не врятується цар численним військом; велетня не захистить велика сила. 
<p>17 Ненадійний кінь для порятунку; не визволить значною силою своєю нікого. 
<p>18 Ось око Господнє над тими, що бояться Його і сподіваються на милість Його. 
<p>19 Він душу їхню рятує від смерти і в годину голоду наситить їх. 
<p>20 Душа наша сподівається на Господа: Він поміч наша і оборона наша. 
<p>21 Ним звеселюється серце наше; бо на святе ймення Його ми сподівалися. 
<p>22 Нехай же буде милість Твоя, Господе, над нами, як ми сподіваємося на Тебе! 
<h4>ПСАЛОМ 33 
<p>1 Псалом Давидів, коли він удав із себе божевільного перед Авімелехом (Ахішем), що вигнав його. 
<p>2 Благословлю Господа о всякій порі; хвала Йому постійно буде в устах моїх. 
<p>3 Господом буде хвалитися душа моя; почують покірні і зрадіють. 
<p>4 Зі мною звеличуйте Господа, і підносьте ймення Його разом! 
<p>5 Шукав я Господа, і Він почув мене і від усіх жахів моїх визволив мене. 
<p>6 Хто підносив погляд на Нього, ті були просвітлені, і лиця їхні не осоромляться. 
<p>7 Оцей убогий заволав, і Господь почув і врятував його від усього лихоліття його. 
<p>8 Ангел Господній вартує довкола тих, що бояться Його і визволяє їх. 
<p>9 Пізнайте, і побачите, який добрий Господь! Блаженна людина, котра сподівається на Нього. 
<p>10 Бійтеся Господа, ви, всі святі Його, бо не мають потреби ні в чому ті, що бояться Його. 
<p>11 Молоді леви мають нестачу і страждають від голоду, а тим, що шукають Господа, не забракне жодного добра. 
<p>12 Прийдіть, дітоньки, послухайте мене. Страхові Господньому навчу вас. 
<p>13 Хто та людина, що хоче жити, що любить дні тривалі, аби побачити добро? 
<p>14 Нехай притримує язика свого від лихого і вуста свої від підступних слів. 
<p>15 Відступися од зла і вчиняй добро; шукай миру і наздоганяй його! 
<p>16 Очі Господні – на праведних, і вуха Його чують благання їхнє. 
<p>17 Обличчя Господнє супроти тих, що вчиняють лихе, щоб винищити на землі пам'ять про них. 
<p>18 Волають [праведні], і Господь чує їх, і від всілякої скорботи їхньої визволяє їх. 
<p>19 Близько Господь до пригнічених серцем, і сумирних духом рятує. 
<p>20 Багато скорботи у праведного, але від усіх їх визволяє його Господь. 
<p>21 Він береже всі кості його; жодна з них не зламається. 
<p>22 Погубить грішника зло, а ненависники праведного загинуть. 
<p>23 Визволить Господь душу служників Своїх, і ніхто з тих, що сподівається на Нього, не загине. 
<h4>ПСАЛОМ 34 
<p>1 Учини, Господе, суд мій з тими, що судяться зі мною, здолай тих, що чинять опір мені. 
<p>2 Візьми щита і панцера, і постань на допомогу мені; 
<p>3 Приготуй списа і перетни [шлях] переслідувачам моїм; Скажи душі моїй: Я – порятунок твій! 
<p>4 Нехай осоромляться і зазнають ганьби ті, що важать на душу мою; нехай обернуться назад і вкриються ганьбою ті, що змовляються на лихе супроти серця мого! 
<p>5 Нехай будуть вони, мов порох на вітрі, і Ангел Господній нехай проганяє їх. 
<p>6 Нехай же буде слизьким і затьмареним їхній шлях, і Ангел Господній нехай переслідує їх. 
<p>7 Бо вони без провини утаємничили для мене яму – тенета свої і без провини викопали [її] для душі моєї. 
<p>8 Нехай же погибель зненацька заскочить його, і тенета, котрі він утаємничив [для мене], нехай спіймають його самого; нехай потрапить до них на погибель. 
<p>9 А моя душа буде радіти в Господі; буде тішитися спасінням від Нього. 
<p>10 Скажуть усі кістки мої: Господе, хто подібний до Тебе? Ти рятуєш слабкого від дужчого, покірного та бідаря від грабіжника його. 
<p>11 Повстали супроти мене свідки брехливі, підкладають у справу мою те, чого я не знаю. 
<p>12 Відплачують мені злом за добро, вчиняють сиротою душу мою. 
<p>13 Під час хворощів їхніх я одягався у вереття, упокорював постом душу мою; і молитва моя поверталася в нутро моє. 
<p>14 Немов за приятелем, немов за братом сумував я, ходячи в скорботі, схилявся низенько, наче у жалобі за матір'ю. 
<p>15 Та коли я падав, мої вороги раділи й змовлялися; змовлялися супроти мене і били мене зненацька, рвали мене і не переставали. 
<p>16 З лицемірним посміхом на бенкетах скреготали на мене зубами своїми. 
<p>17 Господе! Чи довго будеш споглядати [на це] ? Захисти душу мою від злочинів їхніх, від левів – єдину мою. 
<p>18 Я прославлю Тебе у зібранні великім, серед народу чисельного хвалитиму Тебе. 
<p>19 Нехай не зловтішаються наді мною ворогуючі супроти мене неправедно, і не переморгуються очима ненависники мої без провини. 
<p>20 Бо не про мир говорять вони, але супроти мирних землі змовляються вчинити лукаво. 
<p>21 Відкривають широко уста свої на мене, кажуть: "Ага! Ага! Бачили це очі наші!" 
<p>22 Ти бачив, Господе, не промовчи; Господе! Не віддаляйся від мене! 
<p>23 Підведися й постань для суду мого, для позову мого, Боже мій і Господе мій! 
<p>24 Суди мене за праведністю Твоєю, Господе, Боже мій, і нехай не порадіють вони наді мною. 
<p>25 Нехай не говорять у серці своєму: Ага! Ми досягли свого. Нехай не говорять: Ми проковтнули його. 
<p>26 Нехай осоромляться і застидаються всі, що радіють з болю мого, нехай покриються соромом і ганьбою ті, що звеличують себе супроти мене. 
<p>27 Нехай радіють і веселяться бажаючі правоти моєї і говорять невтомно: Нехай же величним буде Господь, Котрий хоче миру служникові Своєму! 
<p>28 А уста мої будуть проповідувати праведність Твою і хвалу Твою щоденно. 
<h4>ПСАЛОМ 35 
<p>1 Диригентові хору. Служника Господнього Давида. 
<p>2 Безчестя лиходія говорить у серці моєму: Немає страху Божого перед очима його. 
<p>3 Бо він лестить собі в очах, наче беззаконня своє шукає, щоб зненавидіти його. 
<p>4 Слава уст його – неправда і лукавство; не хоче він набиратися мудрости, щоб учиняти добро. 
<p>5 На ложі своєму задумує лихе, стає на шлях, який недобрий, і не ненавидить зло. 
<p>6 Господе! Милість Твоя до небес, вірність Твоя сягає хмарин. 
<p>7 Праведність Твоя, мов гори Божі, і суди Твої – безодня велика! Людей і худобу охороняєш Ти, Господе! 
<p>8 Яка неоцінима милість Твоя, Боже! Тому сини людські у тіні крил Твоїх мають захист. 
<p>9 Насичуються від щедрости дому Твого, і з потоків солодощів Твоїх Ти напуваєш їх. 
<p>10 Бо у Тобі джерело життя; у світлі Твоєму ми бачимо світло. 
<p>11 Учини тривалою милість Твою до тих, що знають Тебе, і правду Твою до людей, правих у серці. 
<p>12 Нехай же не підступить до мене нога гордині, і рука грішника нехай не прожене мене. 
<p>13 Там упали ті, що чинять беззаконня, повалено їх, і не зможуть підвестися. 
<h4>ПСАЛОМ 36 
<p>1 Не дбай про злодіїв, не завидуй тим, що чинять беззаконня. 
<p>2 Бо вони, мов трава, невдовзі будуть скошені і, зів'януть, мов зелена билина. 
<p>3 Сподівайся на Господа і чини добро; живи на землі і дотримуйся істини. 
<p>4 Втішайся Господом, і Він виконає бажання серця твого. 
<p>5 Доручи Господові шлях свій і сподівайся на Нього, і Він звершить. 
<p>6 І виведе, мов світло, правду твою і справедливість твою, як полудень. 
<p>7 Підкорися, Господові і терпляче сподівайся на Нього, не завидуй тому, хто сягає успіхів на шляху своєму, чоловікові лукавому. 
<p>8 Перестань гніватися і залиши лють; не прагни до того, щоб чинити лихо. 
<p>9 Бо ті, що чинять зло, винищаться, а ті, що сподіваються на Господа, успадкують землю. 
<p>10 Мине трішки часу, і не стане нечестивого; глянеш на його місце, а немає його. 
<p>11 А покірні успадкують землю і тішитимуться тривалим миром. 
<p>12 Нечестивий задумує лихе супроти праведника і скрегоче на нього зубами своїми; 
<p>13 А Господь буде насміхатися з нього, тому що бачить, що надходить день його. 
<p>14 Нечестиві оголюють меча і натягають лука свого, щоб повалити бідного і вбогого, щоб пронизати тих, [що йдуть] чесною дорогою. 
<p>15 Меч їхній уразить їхнє ж таки серце, і луки їхні зламаються.
<p>16 Незначне у праведника краще багатства багатьох нечестивих.
<p>17 Бо зламані будуть руки нечестивих, а праведників Господь підтримує. 
<p>18 Господь знає дні справедливих, і спадщина їхня існуватиме вічно. 
<p>19 Не будуть вони осоромлені лихої години і наситяться голодної пори. 
<p>20 А нечестиві загинуть, і вороги Господні, мов овечий той лій, будуть пожерті, у димові зникнуть. 
<p>21 Позичає нечестивий і не віддає; а праведник виявляє милість і дає. 
<p>22 Тому що благословенні Ним успадкують землю, а прокляті Ним будуть винищені. 
<p>23 Господь утверджує ходу [доброї] людини, і Він прихильний до шляхів її. 
<p>24 Хоч вона буде падати, не буде зовсім відкинута, бо Господь підтримує її за руку. 
<p>25 Я був молодий і постарів, і не бачив праведника без допомоги і нащадків його, що хліба просили. 
<p>26 Він завжди виявляє милість і дає позику, і нащадки його під благословенням будуть. 
<p>27 Ухиляйся від зла і чини добро, то житимеш вічно. 
<p>28 Бо Господь любить правду і не залишить святих Своїх; навіки збережуться вони; а нащадки нечестивих загинуть. 
<p>29 Праведні успадковують землю, і житимуть на ній вічно. 
<p>30 Уста праведника мовлять мудрість, і язик його вимовляє правду. 
<p>31 Закон Бога його в серці його; не захитається ступня його. 
<p>32 Беззаконний на праведника важить і шукає смерти йому. 
<p>33 Але Господь не віддасть його в руки його і не звинуватить його, коли його судитимуть. 
<p>34 Сподівайся на Господа і дотримуйся шляхів Його, і Він піднесе тебе, щоб ти успадкував землю; і коли будуть винищуватися нечестиві, ти побачиш. 
<p>35 Бачив я нечестивого у силі його, що поширювався, мов закорінене гіллясте дерево; 
<p>36 Але він пройшов, і ось, немає його; шукаю його і не знаходжу.
<p>37 Спостерігай за досконалим і дивися на праведного; бо майбутнє [такого] чоловіка є мир. 
<p>38 А відступники всі будуть знищені; майбуття беззаконних – загине. 
<p>39 Від Господа спасіння праведним; Він захист їхній у годину скорботи. 
<p>40 І допоможе їм Господь і визволить їх; і захистить їх від лиходіїв, і врятує їх, бо вони на Нього сподівалися. 
<h4>ПСАЛОМ 37 
<p>1 Псалом Давидів на спомин. 
<p>2 Господе! Не в люті Своїй звинувачуй мене і не в гніві Твоєму карай мене. 
<p>3 Бо стріли твої пронизали мене, і рука Твоя тяжіє на мені. 
<p>4 Від гніву Твого немає живого місця на моєму тілі, і немає спокою в кістках моїх від гріха мого. 
<p>5 Тому що беззаконня мої переповнили голову мою, мовби важке ярмо обтяжує мене. 
<p>6 Смердять та гниють мої рани від безуму мого. 
<p>7 Згорблений я і зовсім занепав, цілий день ходжу і ремствую; 
<p>8 Бо нутро моє виповнене запаленням, і немає живого місця на тілі моєму. 
<p>9 Я знесилів і пригнічений неймовірно; кричу від страждання серця мого. 
<p>10 Господе! Перед Тобою всі бажання мої, і зітхання моє не утаємничене від Тебе. 
<p>11 Серце моє у трепеті; залишила мене сила моя, і світло очей моїх, – і цього немає в мене. 
<p>12 Друзі мої і щирі відступилися од виразки моєї, і ближні мої стоять задалеко. 
<p>13 Тенета розставили ті, хто важить на життя моє, і ті, що шукають недоброго мені, говорять про загибель [мою], і щодень вчиняють наклеп супроти мене; 
<p>14 А я, немов глухий, не чую, і, наче німий, котрий не розтуляє уст своїх. 
<p>15 І став я, мов чоловік, який не чує і немає в устах своїх відповіді. 
<p>16 У Тобі, Господе, моя надія, Ти почуєш, Господе, Боже мій! 
<p>17 І я сказав: Нехай же не втішаються наді мною [вороги мої] ; коли хитається нога моя, вони підносяться наді мною. 
<p>18 Я близький до падіння, і скорбота моя завжди переді мною.
<p>19 Беззаконня своє я сповідаю, і буду каятися за мій гріх. 
<p>20 А вороги мої живі й міцніють, і примножуються ті, що ненавидять мене безневинного. 
<p>21 А ті, що відплачують мені злом за добро, ворогують супроти мене за те, що йду слідом за добром. 
<p>22 Не покинь мене, Господе, Боже мій! Не віддаляйся од мене! 
<p>23 Поспіши на допомогу мені, Господе, Рятівнику мій! 
<h4>ПСАЛОМ 38 
<p>1 Диригентові хору, Єдутуна. Псалом Давидів. 
<p>2 Я сказав: буду спостерігати за стежками своїми, щоб не згрішити мені язиком моїм; буду гамувати уста мої, доки нечестивий переді мною. 
<p>3 Я був німий і безголосий, і зберігав спокій [навіть] у добрі, а скорбота моя зросла, поглибшала.
<p>4 Спалахнуло серце моє в мені, в думках моїх спалахнув огонь; я почав казати язиком моїм: 
<p>5 Повідай мені, Господе, про кінець мій, і число днів моїх, яке воно, щоб я знав, скільки віку мого. 
<p>6 Ось, Ти вчинив мені дні, [мов] п'яді, і вік мій, як ніщо перед Тобою. Справді, сама марнота, – кожна людина, що живе. 
<p>7 Справді, людина ходить, мов привид; марно вона метушиться, гребе до купи багатства, і не відає, кому воно дістанеться. 
<p>8 І нині чого мені очікувати, Господе? Надія моя на Тебе. 
<p>9 Від усіх переступів моїх визволи мене, не віддавай мене на глум божевільному. 
<p>10 Я занімів, не розтулюю уст моїх; тому що Ти вчинив це. 
<p>11 Відверни од мене удари Твої; я щезаю від караючої руки Твоєї. 
<p>12 Якщо Ти викриттями будеш виправляти людину за злочини, то щезне, як міль, врода її. Так, марнотна кожна людина. 
<p>13 Почуй, Господе, молитву мою і зваж на благання моє; не будь безмовним до сліз моїх. Бо мандрівник я в Тебе [і] зайшлий, як і всі батьки мої; 
<p>14 Не дивись на мене, щоб я міг зміцнитися перед тим, як відійду, і не стане мене. 
<h4>ПСАЛОМ 39 
<p>1 Диригентові хору. Псалом Давидів. 
<p>2 Терпляче сподівався я на Господа, і Він прихилився до мене, і почув благання моє. 
<p>3 Вирятував мене із страшного рову, з багна болотного, і поставив на скелі ноги мої, і упевнив шляхи мої; 
<p>4 І вклав у вуста мої нову пісню – хвалу Богові нашому. Побачать багато людей, і злякаються, і будуть сподіватися на Господа. 
<p>5 Благословенна людина, котра на Господа покладає надію свою, і не звертається до пихатих та схильних до неправди. 
<p>6 Багато вчинив Ти прекрасних діянь, Господе, Боже мій: заміри і помисли Твої про нас – хто схожий на Тебе! Хотів би я проповідувати і говорити; але їх більше, аніж можна порахувати. 
<p>7 Пожертви і приношення Ти не схотів; Ти відкрив мені вуха; всеспалення і пожертви за гріх Ти не вимагав. 
<p>8 Тоді я сказав: Ось, іду; і в сувої книжковому написано про мене: 
<p>9 Я хочу виконати волю Твою, Боже мій, бо закон Твій у мене в серці. 
<p>10 Я звіщав праведність Твою на зібраннях великих; я не забороняв устам моїм: Ти, Господе, знаєш. 
<p>11 Правди Твоєї не утаємничував у серці моєму, сповіщав вірність Твою і порятунок Твій, не утаємничував милості Твоєї та істини Твоєї перед зібранням великим. 
<p>12 Не утримуй, Господе, ласкавих милостей Твоїх від мене; милість Твоя та істина Твоя нехай охороняють мене завжди. 
<p>13 Тому що обсіли мене злидні без ліку, переступи мої тривають і я не можу піднести зір, їх більше, аніж волосся на голові моїй; тому серце моє залишило мене. 
<p>14 Прихилися, Господе, визволи мене, Господе! Поспіши на допомогу мені. 
<p>15 Нехай осоромляться і зазнають ганьби всі, хто шукає загибелі душі моїй! Нехай будуть завернуті назад і потраплять під сором ті, що бажають мені лихого! 
<p>16 Нехай же зніяковіють від сорому свого ті, що кажуть мені: "Ага! Ага!" 
<p>17 Нехай радіють і втішаються у Тобі всі, що шукають Тебе; і ті, що люблять спасіння Твоє, і нехай говорять безперестану: Звеличений Господь! 
<p>18 А я бідний та вбогий, але Господь піклується про мене; Ти – поміч моя і Визволитель мій; Боже мій! Не зволікай! 
<h4>ПСАЛОМ 40 
<p>1 Диригентові хору. Псалом Давидів. 
<p>2 Блаженний, хто дбає про вбогого, Господь врятує його у день нещастя. 
<p>3 Господь збереже його і врятує йому життя; благословенний буде він на землі. І Ти не віддаси його на волю ворогів його. 
<p>4 Господь зміцнить його на ложі хвороби його. Ти зміниш усе ложе його у хворощах його. 
<p>5 Я сказав: Господе! Помилуй мене, уздоров душу мою; бо згрішив я проти Тебе. 
<p>6 Вороги мої говорять про мене лихе: Коли він помре і загине ім'я його?" 
<p>7 І якщо приходив хтось бачити мене, то казав марне; серце його складає в себе беззаконня, і він, як вийде геть, тлумачить це. 
<p>8 Усі, що ненавидять мене, шепочуть поміж собою супроти мене, маючи недобрі заміри на мене: 
<p>9 "Недобра виразка швидко прийшла на нього; Він ліг; не підведеться він ніколи". 
<p>10 Навіть друг мій, на котрого я покладався, котрий їв хліб мій, підняв на мене п'яту. 
<p>11 А Ти, Господе, помилуй мене і підніми, і я їм відплачу.
<p>12 Із того я спізнаю, що Ти приязний до мене, якщо ворог мій не подолає мене. 
<p>13 А мене підтримуєш Ти у моїй чистоті і поставиш мене перед обличчям Твоїм навіки. 
<p>14 Благословенний Господь, Бог Ізраїлів, од віку й до віку! Амінь! Амінь! 
<h4>ПСАЛОМ 41 
<p>1 Диригентові хору. Учення синів Кораха. 
<p>2 Як лань лине до потоків води, так душа моя прагне до Тебе, о Боже! 
<p>3 Душа моя прагне до Бога міцного, живого; коли прийду і постану перед лицем Божим! 
<p>4 Сльози мої були для мене хлібом удень і вночі, коли говорили мені будь-якого дня: Де Бог твій? 
<p>5 Коли пригадую це, то виливаю душу мою, тому що я ходив серед велелюдности, звертав з ними до Божого дому з голосом радости і похвали святкового натовпу. 
<p>6 Чого, душе моя, сумуєш і чого зазнаєш бентеги? Сподівайся на Бога; а я буду ще прославляти Його, Рятівника мого і Бога мого. 
<p>7 Тужить у мені душа моя; тому я згадую Тебе із краю Йорданського, з Гермону; з гори Міц'ар. 
<p>8 Безодня безодню кличе голосом водоспадів Твоїх; всі води Твої і хвилі Твої пройшли наді мною. 
<p>9 Удень виявить Господь милість Свою і вночі пісня Йому в мене, молитва до Бога життя мого. 
<p>10 Скажу Богові, захисникові моєму: Чому Ти забув мене? Для чого я сумний ходжу і страждаю від образ ворога? 
<p>11 Отак, наче вражаючи кістки мої, збиткуються наді мною вороги мої, коли говорять мені чи не щодня: "Де Бог твій?" 
<p>12 Чого, душе моя, сумуєш і чого зазнаєш бентеги? Сподівайся на Бога; а я буду ще прославляти Його, Рятівника мого і Бога мого. 
<h4>ПСАЛОМ 42 
<p>1 Суди мене, Боже, і візьми участь у позові моєму з народом нечестивим. Від людини лукавої і несправедливої врятуй мене.
<p>2 Бо Ти Бог сили моєї. Чому Ти мене покинув? Чому я ходжу зажурений від образ ворога? 
<p>3 Пошли світло Твоє та істину Твою; нехай ведуть вони мене і приведуть на святу гору Твою і в житла Твої. 
<p>4 І тоді підійду я до жертовника Божого, до Бога радости і веселощів моїх, і на гуслах буду славити Тебе, Боже, Боже мій! 
<p>5 Чого, душе моя, сумуєш і чого зазнаєш бентеги? Сподівайся на Бога; а я буду ще прославляти Його, Рятівника мого і Бога мого. 
<h4>ПСАЛОМ 43 
<p>1 Диригентові хору. Учення синів Кораха. 
<p>2 Боже, ми чули вухами своїми, батьки наші оповідали нам про діяння, котрі Ти вчинив за днів їхніх, за днів старожитніх. 
<p>3 Ти рукою Твоєю винищив народи, а їх насадив; уразив племена і вигнав їх. 
<p>4 Бо вони не мечем своїм надбали землю, і не їхня сила врятувала їх, але Твоя правиця, і Твоя сила, і світло присутности Твоєї; бо Ти був прихильним до них. 
<p>5 Боже, Царю мій! Ти Той самий; даруй порятунок Якові. 
<p>6 Тобою здолаємо ворогів наших; в ймення Твоє потопчемо ногами тих, що повстають супроти нас. 
<p>7 Бо не на лука свого сподіваюся, і не меч мій урятує мене; 
<p>8 Але Ти врятував нас од ворогів наших і посоромив ненависників наших, 
<p>9 Ми Богом похвалимося щодня, а ймення Твоє будемо прославляти вічно. 
<p>10 Але нині ти відкинув і осоромив нас, і не виходиш із військом нашим. 
<p>11 Ти схилив нас до втечі від ворога, і ненависники наші грабують нас. 
<p>12 Ти віддав нас, мов овечок, на пожирання і розпорошив нас поміж народами. 
<p>13 За безцінь Ти продав народ Твій і не збільшив ціни його. 
<p>14 Віддав нас сусідам нашим на зневагу, на посміх і ганьбу тим, що [живуть] довкола нас. 
<p>15 Ти вчинив нас приповісткою поміж народами, покивуванням голови поміж чужинцями.
<p>16 Переді мною щодня зневага моя, і сором покрив обличчя моє. 
<p>17 Від голосу обмовника і наклепника, від позирків ворога і месника. 
<p>18 Усе це прийшло на нас; але ми не забули Тебе і не порушували заповіту Твого. 
<p>19 Не відступало назад серце наше, і ступні наші не збочили зі шляху Твого, 
<p>20 Коли Ти карав нас в краю драконів і покрив нас смертною тінню. 
<p>21 Якби ми забули ймення Бога нашого і простягли руки наші до бога чужого, 
<p>22 Чи не знав би про це Бог? Адже Він знає таємниці серця. 
<p>23 Але за Тебе нас убивають щоденно, мають нас за овечок, [зрокованих] на загин, 
<p>24 Прокинься, чому спиш, Господе! Пробудися, не покинь нас назавжди. 
<p>25 Нащо утаємничуєш обличчя Своє, забуваєш скорботу нашу і пригноблення наше? 
<p>26 Бо душа наша зневажена аж до пороху, а нутро наше сягнуло землі. 
<p>27 Постань на допомогу нам і визволи нас заради милости Твоєї.
<h4>ПСАЛОМ 44 
<p>1 Диригентові хору. На [музичному інструменті] Шошан. Урок синів Кораха. Пісня любови. 
<p>2 Вилилося з серця мого слово доброзичливе; я говорю: Пісня моя про Царя; язик мій, – мов перо скорописця. 
<p>3 Ти найкращий серед синів людських; милість вилилася з уст Твоїх; а тому благословив Тебе Бог навіки. 
<p>4 Припережи до стегна меча Твого, Наймогутніший, – славу Твою і велич Твою. 
<p>5 І в цій величі Твоїй поспіши, їдь верхи успішно, завдячуючи істині, милості і правді, і правиця Твоя покаже Тобі дивовижні діяння. 
<p>6 Гострі стріли Твої; вони в серці ворогів Царя, тому народи впадуть перед Тобою. 
<p>7 Престол Твій, Боже, навіки; жезло правди – жезло царства Твого. 
<p>8 Ти полюбив праведність і зненавидів беззаконня; а тому помазав Тебе, Боже, Бог Твій єлеєм радости більше, аніж співучасників Твоїх. 
<p>9 Усі шати Твої пахнуть миром, алоєм і касією; із палат слонової кості звеселяють Тебе. 
<p>10 Доньки царів серед почесних дружин Твоїх; стала цариця праворуч Тебе в офірському золоті. 
<p>11 Почуй, доню, і дивися, і прихили вухо твоє, і забудь народ твій, і дім батька твого. 
<p>12 І зажадає Цар вроди твоєї; бо Він Господь твій, а ти поклоняйся Йому. 
<p>13 І донька тирська там буде з дарами, і найбагатші з народу будуть благати твоєї приязні. 
<p>14 Уся слава доньки Царя всередині; одежа її гаптована золотом; 
<p>15 У витканій одежі ведуть її до Царя; діви, які йдуть за нею, будуть приведені до Тебе. 
<p>16 Приведуть весело і радісно, і ввійдуть вони до покоїв Царя. 
<p>17 Замість батьків Твоїх будуть сини Твої; Ти настановиш їх князями по всій землі. 
<p>18 Я вчиню ймення Твоє незабутнім з роду до роду; а тому народи будуть прославляти Тебе навіки вічні. 
<h4>ПСАЛОМ 45 
<p>1 Диригентові хору. Синів Кораха. На [музичному інструменті] Аламот. Пісня. 
<p>2 Бог для нас – наш притулок і сила, швидкий помічник у біді. 
<p>3 А тому не злякаємося, а хоч би захиталася земля і гори рушили в серце морів. 
<p>4 [Нехай] шумують [і] здіймаються їхні води, [нехай] гори тремтять [і] поглинаються ними. 
<p>5 Річки і струмки приносять радість місту Божому, святій оселі Всевишнього. 
<p>6 Бог серед нього; він не захитається: Бог допоможе йому з досвітку. 
<p>7 Загомоніли народи; рушили царства: [Всевишній] подав голос Свій, і розтанула земля. 
<p>8 Господь сил є з нами, Бог Якова є притулокнаш. 
<p>9 Прийдіть і дивіться на діяння Господні, – які вчинив Він спустошення на землі: 
<p>10 Припиняючи війни до краю землі, поламав лука і зламав списа. Він колісницю спалив вогнем. 
<p>11 Угамуйтеся і спізнайте, що Я Бог: буду прославлений в народах і звеличений на землі. 
<p>12 Господь сил з нами, захисник наш Бог Якова. 
<h4>ПСАЛОМ 46 
<p>1 Диригентові хору. Синів Кораха, Псалом. 
<p>2 Заплещіть в долоні, всі народи, озвіться до Бога урочистим голосом радости; 
<p>3 Бо Господь Всевишній грізний, – величний Цар над усією землею; 
<p>4 Підкорив для нас народи і племена під ноги наші. 
<p>5 Вибрав для нас спадщину нашу; велич Якова, котрого полюбив. 
<p>6 Зійшов Бог при погуках, Господь при голосі сурми. 
<p>7 Співайте Богові нашому, співайте Цареві нашому, співайте! 
<p>8 Тому що Бог – Цар усієї землі; співайте всі з розумінням. 
<p>9 Бог зацарював над народом, Бог сидить на святому Своєму престолі. 
<p>10 Зібралися князі народів до народу Бога Авраамового; бо щити землі – Божі; Він вельми звеличений. 
<h4>ПСАЛОМ 47 
<p>1 Пісня. Псалом синів Кораха. 
<p>2 Великий Господь і прославлений вельми у місті Бога нашого, на святій горі Його. 
<p>3 Пречудове підвищення, радість усієї землі, гора Сіон, на північному боці [її] місто великого Царя. 
<p>4 Бог у житлах його відомий, як захисник. 
<p>5 Бо ось, зійшлися царі і пройшли всі мимо. 
<p>6 Побачили і здивувалися, збентежилися і кинулися врозтіч. 
<p>7 Страх виповнив їх там і страждання, мовби у жінок-породіль. 
<p>8 Східним вітром Ти потрощив кораблі ті таршіські. 
<p>9 Як чули ми, так і побачили в місті Господа сил, у місті Бога нашого; Бог утвердить його навіки. 
<p>10 Ми були в роздумах, Боже, про милості Твої посеред храму Твого. 
<p>11 Як ймення Твоє, Боже, так і похвала Твоя до кінців землі; правиця Твоя виповнена правдою. 
<p>12 Нехай же веселиться Сіонська гора, нехай радіють доньки Юдині заради присудів Твоїх, [Господе]. 
<p>13 Рушайте довкола Сіону і обійдіть Його; перелічіть башти його; 
<p>14 Придивіться уважно до укріплень його; придивіться до його палаців, щоб повідати наступному родові. 
<p>15 Бо цей Бог є Бог наш навіки вічні; Він буде вождем нашим до самої смерти. 
<h4>ПСАЛОМ 48 
<p>1 Диригентові хору. Синів Кораха, Псалом. 
<p>2 Послухайте це, всі народи; зважте на це усі, що замешкали у світі; 
<p>3 І вбогі, і відомі, багатий і бідний, разом. 
<p>4 Устами моїми говоритиме премудрість, а роздуми серця мого – знання. 
<p>5 Прихилю вухо моє до притчі, на гуслах відкрию загадку мою. 
<p>6 Нащо боятися мені за днів лиха, [коли] оточить мене облуда моїх ошуканців, 
<p>7 Ті, що сподіваються на сили свої і хваляться численними маєтностями своїми! 
<p>8 Ніхто з них ніколи не викупить брата свого і не віддасть Богові викупу за нього. 
<p>9 Висока ціна викуплення душі їхньої, і не перестане навіки, 
<p>10 Щоб залишився [хтось] назавжди і не побачив могили. 
<p>11 Кожний бачить, що й мудрі помирають, так само, як і невігласи, і нерозумні гинуть, залишаючи майно своє іншим. 
<p>12 Вони гадають собі, що оселі їхні вічні, і що житла їхні від роду й до роду, землі свої вони називають своїми йменнями. 
<p>13 Проте людина не буде в пошані; вона схожа на тварин, котрі гинуть. 
<p>14 Цей шлях їхній є безум їхній, та за ними йдуть ті, що схвалюють їхню думку. 
<p>15 Немов овечок, замикають їх до пекла; смерть пастиме їх, і на ранок праведники будуть володарювати над ними; сила їхня виснажиться; шеол – оселя їхня. 
<p>16 Але Бог визволить душу мою від влади шеолу, коли прийме мене. 
<p>17 Не потерпай, коли збагачується людина, коли слава її дому примножується. 
<p>18 Бо, помираючи, не візьме нічогісінько; не піде за нею слава її. 
<p>19 Хоч за життя вона догоджає душі своїй, і будуть прославляти тебе, що ти задовольняєш себе; 
<p>20 Але вона піде до роду батьків своїх, котрі ніколи не побачать світла. 
<p>21 Людина, котра пошанована і нерозумна, схожа на тварин, котрі гинуть. 
<h4>ПСАЛОМ 49 
<p>1 Бог над богами, Господь сказав і закличе землю, від сходу сонця до заходу. 
<p>2 Із Сіону, котрий є досконала краса, приходить Бог. 
<p>3 Прийде Бог наш, і не буде в мовчанні: перед Ним вогонь пожираючий, і довкола Нього велика буря. 
<p>4 Він буде закликати небеса згори і землю, щоб народ Свій судити. 
<p>5 Зберіть до Мене святих Моїх, що вступили в заповіт зі Мною при пожертві. 
<p>6 І небеса проголосять правду Його; бо судить Бог Сам. 
<p>7 Послухай, народе Мій, Я буду говорити, Ізраїлю! Я буду свідчити супроти тебе; Я Бог, твій Бог. 
<p>8 Не за пожертви твої Я буду докоряти тобі; приношення всеспалення твої завше переді Мною. 
<p>9 Не прийму теляти з дому твого, ні козлів із дворів твоїх. 
<p>10 Бо Мої всі звірі у лісі, і худоба на тисячі гір. 
<p>11 Знаю всіх птахів гірських, і тварини польові переді Мною. 
<p>12 Якби Я зголоднів, то не сказав би тобі; бо Мій світ і все що виповняє його. 
<p>13 Чи їм Я м'ясо биків і чи п'ю кров козлів? 
<p>14 Принеси у пожертву Богові хвалу і виконуй Всевишньому обітниці твої. 
<p>15 І поклич Мене в день скорботи; Я визволю тебе, і ти прославиш Мене. 
<p>16 А грішникові каже Бог: "Що ти проповідуєш настанови Мої і береш заповіта Мого в уста твої, 
<p>17 А сам ненавидиш настанови Мої і слова Мої кидаєш за себе? 
<p>18 Коли бачиш злодія, то сходишся з ним, і з перелюбниками спілкуєшся. 
<p>19 Уста свої віддаєш для лихослів'я, і язик твій виплітає неправду. 
<p>20 Сидиш і обмовляєш брата свого, на сина матері твоєї чиниш наклепи. 
<p>21 Ти вчиняв це, і Я не озивався, і ти гадав собі, що Я такий самий, як ти. Але викрию тебе і покажу очам твоїм [гріх твій]. 
<p>22 Спізнайте це ті, що забуваєте Бога, щоб Я не вхопив, – бо не буде там жодного визволителя. 
<p>23 Хто приносить на пожертву хвалу, той прославляє Мене, і хто пильнує за шляхом своїм, тому явлю Я спасіння Боже! 
<h4>ПСАЛОМ 50 
<p>1 Диригентові хору. Псалом Давидів; 
<p>2 Коли приходив до нього пророк Натан, як Давид був із Вірсавією. 
<p>3 Помилуй мене, Боже, з великої милости Твоєї, і за великим милосердям Твоїм провини мої зітри. 
<p>4 Обмивай мене уповні від беззаконня мого і від гріха мого очисть мене. 
<p>5 Бо провини мої я знаю, і гріх мій завжди переді мною. 
<p>6 Супроти Тебе, Тебе єдиного згрішив я і це зло перед очима Твоїми вчинив, а тому Ти праведний у присуді Твоєму і чистий у вироку Твоєму. 
<p>7 Ось, я у беззаконні народився, і в гріхові зачала мене матір моя. 
<p>8 Ось, Ти полюбив істину в серці і в єство моє заклав мудрість.
<p>9 Окропи мене ісопом, і буду чистий; обмий мене і буду біліший від снігу. 
<p>10 Дай мені почути радість і втіху, – і зрадіють кості, які ти вразив. 
<p>11 Одверни лице Твоє від гріхів моїх і зітри всі беззаконня мої. 
<p>12 Серце чисте витвори в мені, Боже, і духа правди віднови в єстві моєму. 
<p>13 Не відкинь мене від лиця Твого, і Духа Твого Святого не забери від мене. 
<p>14 Поверни мені радість порятунку Твого і Духом свободи підніми мене. 
<p>15 Навчу беззаконних ходити шляхами Твоїми, і грішники до Тебе навернуться. 
<p>16 Захисти мене від крови, Боже, Боже порятунку мого, і язик мій хвалитиме правду Твою! 
<p>17 Господе! Розтули уста мої, і уста мої повідають славу Твою. 
<p>18 Бо пожертви Ти не бажаєш, – я приніс би її; і за приношення всеспаленням не радієш. 
<p>19 Пожертва Богові – дух упокорений; серцем впокореного і сумирного Ти не знехтуєш, Боже. 
<p>20 Ущаслив щедрістю Своєю Сіон; споруди мури Єрусалимові. 
<p>21 Тоді бажані будуть Тобі пожертви правди, підношення і всеспалення, тоді покладуть на вівтар Твій телят. 
<h4>ПСАЛОМ 51 
<p>1 Диригентові хору. Давидів урок; 
<p>2 Потому, як приходив ідумеянин Доеґ, і доповів Саулові, і сказав йому, що Давид прийшов до Ахімелехового дому. 
<p>3 Нащо хвалишся злочином, о, людино сильна? Милість Божа завжди [зі мною]. 
<p>4 На загибель має замір язик твій; мов гостра бритва, вчиняє, підступний. 
<p>5 Ти схильний найбільше до зла, аніж на добро, більше неправди, аніж правду говориш. 
<p>6 Ти залюблений у небезпечні вислови, язику підступний. 
<p>7 За те Бог винищить тебе дощенту, викине тебе і відкине тебе з оселі [твоєї] і корінь твій із землі живих. 
<p>8 Побачать праведники і злякаються; і будуть сміятися над ними [і скажуть] : 
<p>9 Ось людина, котра не в Богові знаходила силу свою, а сподівалася на численну маєтність свою, і підсилювала себе в злочинах своїх.
<p>10 А я, немов зелена оливка у домі Божому, і покладаюся на милість Божу навіки вічні. 
<p>11 Вічно буду прославляти Тебе за те, що Ти витворив, і сподіватися на ймення Твоє, бо доброчинне воно перед святими Твоїми. 
<h4>ПСАЛОМ 52 
<p>1 Диригентові хору. На духовому [інструменті]. Урок Давидів. 
<p>2 Сказав недолугий у серці своєму: "Немає Бога". Розбестилися вони, і вчинили мерзенні злочини; немає жодного, який чинить добро. 
<p>3 Бог із небес споглядає на синів людських, щоб бачити, чи є хтось, хто вчиняє розважливо, і шукає Бога. 
<p>4 Усі ухилилися, стали розбещеними; немає такого, що чинить добро, немає жодного. 
<p>5 Хіба не мають знання ті, що вчиняють злочини і пожирають народ мій, [як] їдять хліб, і не шукають Бога? 
<p>6 Там вельми злякаються, де не було страху; бо розпорошить Бог кістки тих, що виступають супроти тебе. Ти осоромиш їх, тому що Бог відкинув їх. 
<p>7 Спасіння Ізраїля вийшло з Сіону! Коли Бог поверне з полону народ Свій, тоді радітиме Яків, і звеселіє Ізраїль. 
<h4>ПСАЛОМ 53 
<p>1 Диригентові хору. На струнних [інструментах]. Урок Давидів. 
<p>2 Коли прийшли зіфеяни і сказали Саулові: Чи не у нас переховується Давид? 
<p>3 Боже! Йменням Твоїм порятуй мене і силою Твоєю суди мене. 
<p>4 Боже! Почуй молитву мою; зваж на слова уст моїх. 
<p>5 Бо чужинці повстали супроти мене, і гнобителі шукають душі моєї; вони не мають Бога перед собою. 
<p>6 Ось, Бог помічник мій; Господь підсилює душу мою. 
<p>7 Він відплатить за зло ворогам моїм; відкинь їх по істині Твоїй. 
<p>8 Я добровільно принесу Тобі пожертву, прославлю ймення Твоє, Господе, бо воно чудове. 
<p>9 Бо Ти визволив мене від усіх напастей, і око моє бачило ворогів моїх. 
<h4>ПСАЛОМ 54 
<p>1 Диригентові хору. На струнних [інструментах]. Урок Давидів. 
<p>2 Почуй, Боже, молитву мою і не утаємничуйся від благання мого. 
<p>3 Зважай на мене і почуй мене; я стогну від страждань моїх і волаю. 
<p>4 Від голосу ворога, від гноблення од нечестивого; бо вони збирають на мене беззаконня і в гніві ненавидять мене. 
<p>5 Серце моє тремтить у мені і смертельні жахи запопали мене. 
<p>6 Страх і трепет спостиг мене, і жах виповнив мене. 
<p>7 І я сказав: О, якби я мав крила, як у голуба! Я полинув би і перебував би у спокої. 
<p>8 Далеко помандрував би я і залишився б у пустелі. 
<p>9 Поквапився б сховатися від вихору, від бурі. 
<p>10 Понівеч, Господе, і розділи язики їхні; бо я бачу наругу і розбрат у місті. 
<p>11 Удень і вночі ходять вони скрізь по мурах його; злочини і горе посеред нього. 
<p>12 Посеред нього згуба; омана і підступ не полишають вулиць його. 
<p>13 Бо не ворог обмовляє мене; це я пережив би; не ненависник мій підноситься наді мною, – від нього я знайду собі притулок.
<p>14 Але ти, котрий був для мене те саме, що я сам, друг мій і близький мій, 
<p>15 Із котрим ми у злагоді проводили солодкі зустрічі і ходили разом до Божого дому. 
<p>16 Нехай же спіткає їх смерть, нехай живими зійдуть вони в пекло; бо злочини в оселях їхніх, серед них. 
<p>17 А я покличу Бога, і Господь урятує мене. 
<p>18 Увечері, і вранці, і в полудень буду благати і волати, і він почує голос мій; 
<p>19 Визволить у мирі душу мою від тих, що повстають на мене, бо їх багато проти мене. 
<p>20 Почує Бог, і упокорить їх Той, що од віку Живий; тому що немає у них жодних змін; тому вони не бояться Бога. 
<p>21 Вони простягли руки свої на тих, котрі з ними у мирі, порушили угоду свою; 
<p>22 Уста їхні м'якіші від масла, а в серці їхньому ворожнеча; слова їхні ніжніші єлею, але вони суть оголені мечі. 
<p>23 Віддай Господові турботи твої, і Він підтримає тебе. Ніколи не попустить Він захитатися праведному! 
<p>24 Ти, Боже, заведеш їх до рову загибелі; кровожерні і підступні не доживуть навіть до половини днів своїх. А я на Тебе, сподіваюся. 
<h4>ПСАЛОМ 55 
<p>1 Диригентові хору. Про голубку, що мовчить далеко. Давидів псалом, коли филистимляни захопили його в Ґаті. 
<p>2 Помилуй мене, Боже! Бо людина хоче проковтнути мене; учиняє напади щодня, вчиняє мені тісноти. 
<p>3 Вороги мої щодня шукають нагоди проковтнути мене; бо вельми багато тих, що повстають супроти мене, о Всевишній! 
<p>4 Коли я в страхові, на Тебе я сподіваюся. 
<p>5 У Богові хвалитиму я слово Його; на Бога сподіваюся; не боюся, що вчинить мені плоть! 
<p>6 Щодня спотворюють слова мої; всі помисли їхні про мене – на лихо. 
<p>7 Збираються, утаємничуються, спостерігають за моїми п'ятами, щоб спіймати душу мою. 
<p>8 Невже вони уникнуть відплати за неправду [свою] ? У гніві поскидай, Боже, народи. 
<p>9 У Тебе пораховані мої поневіряння; поклади сльози мої в чашу Твою, – чи не в книзі вони Твоїй? 
<p>10 Вороги завертають назад, коли я волаю до Тебе з благанням; з цього я дізнаюся, що Бог за мене. 
<p>11 У Богові хвалитиму я слово [Його], у Господі хвалитиму слово [Його]. 
<p>12 На Бога сподіваюся, не боюся; що вчинить мені людина? 
<p>13 На мені, Боже, обітниці Тобі; Тобі відплачу; Тебе хвалитиму. 
<p>14 Бо Ти визволив душу мою від смерти; хіба не визволиш також ноги мої від спотикання, щоб я ходив перед лицем Божим у світлі живих? 
<h4>ПСАЛОМ 56 
<p>1 Диригентові хору. Не погуби. Псалом Давидів, коли він утік від Саула в печеру. 
<p>2 Будь милостивий до мене, Боже, помилуй мене; бо на Тебе сподівається душа моя, і в затінку крил Твоїх я знайду притулок, доки не мине це лихоліття. 
<p>3 Покличу Бога Всевишнього, Бога, що все це чинить для мене; 
<p>4 Він пошле з небес і врятує мене; осоромить того, що має намір проковтнути мене; пошле Бог милість Свою та істину Свою.
<p>5 Душа моя посеред левів; я лежу серед тих, що сидять на вогні, серед синів людських, у котрих зуби – списи і стріли, у котрих язик – меч гострий. 
<p>6 Піднесися ж вище неба, Боже, і над всією землею нехай лине слава Твоя! 
<p>7 Поставили тенета ногам моїм; душа моя знесиліла; викопали переді мною яму і [самі] впали до неї. 
<p>8 Готове серце моє, Боже, готове серце моє; буду співати і прославляти. 
<p>9 Постань, славо моя, постань, арфо і гусла! Я підведуся вранці. 
<p>10 Буду прославляти Тебе, Господе, поміж народами; буду співати про Тебе серед племен. 
<p>11 Бо до небес велика милість Твоя і до хмарин істина Твоя. 
<p>12 Піднесися ж вище небес, Боже, і над усією землею нехай лине слава Твоя. 
<h4>ПСАЛОМ 57 
<p>1 Диригентові хору. Не погуби. Урок Давидів. 
<p>2 Чи таки правду говорите ви, судді, і чи справедливо судите, сини людські? 
<p>3 Беззаконня збираєте в серці, не зважуєте злочинів рук ваших на землі; 
<p>4 Від самого народження стали відступниками лиходії; від лона [матері] блудять, кажучи неправду. 
<p>5 Отрута в них – мов отрута гадини, як глухої гадюки, котра затуляє вуха свої. 
<p>6 І не почує голосу заклиначів, чарівника, у чарах вправного. 
<p>7 Боже! Поламай зуби їхні в устах їхніх; розтрощи, Господе, великі щелепи молодих левів! 
<p>8 Нехай же щезнуть, наче вода, що розпливається, коли напружать стріли, нехай вони будуть, мов переламані на куски. 
<p>9 Нехай щезнуть, мов слимак, що розкривається; нехай не побачать сонця, наче викидень жінки. 
<p>10 Раніше, аніж казани ваші відчують палахкий терен, він підхопить їх вітром, обидвох, що живуть, у гніві Його. 
<p>11 Зрадіє праведник, коли побачить помсту; обмиє ступні свої в крові лиходія. 
<p>12 І скаже людина: Справді є плід праведному! Отож, є Бог, що судить на землі! 
<h4>ПСАЛОМ 58 
<p>1 Диригентові хору. Не погуби. Псалом Давидів, коли Саул послав стерегти дім його, щоб умертвити його. 
<p>2 Визволи мене від ворогів моїх, Боже мій! Захисти мене від повсталих супроти мене. 
<p>3 Визволи мене від тих, що чинять беззаконня; врятуй від кровожерливих. 
<p>4 Бо вони ось-де, підстерігають душу мою; збираються на мене потужні, не за злочини мої і не за гріх мій, Господе! 
<p>5 Без провини [моєї] збігаються оружні; то поспіши на поміч мені і подивися. 
<p>6 Ти, Господе, Боже сил, Боже Ізраїлів, підведися провідати всі народи, не помилуй жодного з лиходіїв нечестивих. 
<p>7 Увечері повертаються вони, виють, мов собаки, і блукають довкола міста. 
<p>8 Ось, вони вивергають ганьбу язиком своїм; в устах їхніх – мечі; "Бо, [говорять вони], – хто почує?" 
<p>9 Але Ти, Господе, позбиткуєшся над ними; Ти осоромиш всі народи. 
<p>10 Тому що сила у них; але я до Тебе звертаюся, тому що Бог – оборона моя. 
<p>11 Бог мій, що милує мене, зміцнить мене; Бог дасть мені дивитися на ворогів моїх 
<p>12 Не умертвляй їх, щоб не забув народ мій; розвій їх силою Твоєю, і завдай їм урази, Господе, обороно наша. 
<p>13 Слово їхнє є гріх уст їхніх; нехай упіймаються власною пихою за прокляття і брехню, котру вимовляють. 
<p>14 Вигуби їх, у гніві вигуби, щоб їх не було; і нехай спізнають, що Бог володарює у Якова до рубежів землі. 
<p>15 Нехай повертаються увечері, виють, мов собаки, і блукають довкола міста. 
<p>16 Нехай блукають, щоб знайти їжу, і не ситі залишаються вночі. 
<p>17 А я буду співати про силу Твою і з досвітку проголошувати милість Твою; бо Ти був мені обороною і притулком за дня бідування мого. 
<p>18 Сило моя! Тобі співатиму я; Бог – оборона моя, Бог мій, що милостивий до мене. 
<h4>ПСАЛОМ 59 
<p>1 Диригентові хору. На музичному [інструменті]. Псалом Давидів.
<p>2 Коли він воював із Сирією Месопотамською і з Сирією Цовонською і коли Йоав, повертаючись, уразив дванадцять тисяч едомитян у Соляній долині. 
<p>3 Боже! Ти відкинув нас, Ти розпорошив нас, Ти прогнівався: знову обернися до нас. 
<p>4 Ти потряс землю, розбив її; зціли пошкодження її, бо вона хитається. 
<p>5 Ти попустив народові Твоєму випробувати йому важкости, напоїв нас вином паморочним. 
<p>6 Ти подарував прапора тим, що бояться Тебе, щоб вони піднесли його заради істини. 
<p>7 Щоби визволилися улюблені Твої; врятуй правицею Твоєю і почуй мене. 
<p>8 Бог сказав у святості Своїй: Буду радіти, поділю Сихем, і долину Суккотську поміряю. 
<p>9 Мій Ґілеад, Мій Манасія, Єфрем – сила голови Моєї, а Юда – законодавець Мій. 
<p>10 Моав – то чаша для вмивання Моя; на Едом простягну чобіт Мій. Тріумфуй для Мене, земле филистимська. 
<p>11 Хто заведе мене в укріплене місто? Хто заведе мене до Едому? 
<p>12 Чи не Ти, Боже, [Котрий] відкинув нас, і не виходиш, Боже, з військами нашими? 
<p>13 Допоможи нам у тіснотах, бо поміч людська марна. 
<p>14 З Богом ми виявимо силу; Він потопче ворогів наших. 
<h4>ПСАЛОМ 60 
<p>1 Диригентові хору. На струнному [інструменті]. Псалом Давидів. 
<p>2 Почуй, Боже, волання моє, і зваж на молитву мою! 
<p>3 Від рубежів землі буду гукати до Тебе, коли серце в мені пригнічене; піднеси мене на скелю, що для мене недосяжна. 
<p>4 Бо Ти притулок мій, Ти могутня вежа моя від ворога. 
<p>5 Житиму я вічно у житлі Твоєму, матиму спокій під покриттям крил Твоїх. 
<p>6 Бо Ти, Боже, почув обітниці мої і дав [мені] спадок тих, що бояться ймення Твого. 
<p>7 Продовж цареві дні життя і літа його на багато поколінь. 
<p>8 Він буде вічно перед Богом; приготуй милість та істину, які можуть зберегти його. 
<p>9 І я співатиму йменню Твоєму вічно, виконуючи обітниці мої щодня. 
<h4>ПСАЛОМ 61 
<p>1 Диригентові хору. Для Єдутуна. Псалом Давидів. 
<p>2 Лише Бога очікує душа моя; від Нього приходить порятунок мій. 
<p>3 Тільки Він – скеля моя, порятунок мій, притулок мій; не захитаюся більше ніколи. 
<p>4 Доки ви будете пригнічувати людину? Ви зазнаєте поразки, всі ви, мов похилений мур, наче паркан, що хитається. 
<p>5 Вони поклали собі скинути його з висоти, радіють в облуді; устами благословляють, а в серці своєму проклинають. 
<p>6 Але душа моя очікує лише на Бога! Бо на Нього надія моя. 
<p>7 Тільки Він – скеля моя і порятунок мій, і оборона моя, не захитаюся. 
<p>8 У Богові порятунок мій і слава моя; скеля сили моєї, і сподівання моє в Богові. 
<p>9 Народе! Сподівайтеся на Нього о будь-якій порі; виливайте перед Ним серця ваші; Бог нам притулок. 
<p>10 Сини людські – лише марнота; сини ваших мужів – облуда; якщо покласти їх на ваги, усі вони легші від порожнечі. 
<p>11 Не сподівайтеся на грабіжництво і не хизуйтеся крадіжками; коли багатство зростає, не прилучайте [до нього] серця. 
<p>12 Одного разу сказав Бог, і двічі я чув це, що сила [належить] Богові. 
<p>13 І в Тебе також, Господе, милість; бо Ти даєш відплату кожному згідно з діянням його. 
<h4>ПСАЛОМ 62 
<p>1 Псалом Давидів, коли він був у пустелі Юдиній. 
<p>2 Боже! Ти Бог мій, Тебе від вранішньої зорі шукаю я; Тебе жадає душа моя, Тебе прагне плоть моя на землі пустельній, спраглій і безводній, 
<p>3 Щоб силу Твою бачити і славу Твою, як бачив я Тебе у святині. 
<p>4 Бо милість Твоя краща, аніж саме життя. Уста мої хвалитимуть Тебе. 
<p>5 Отак благословлятиму Тебе в житті моєму; у ймення Твоє руки свої буду підносити. 
<p>6 Наче лоєм і єлеєм насичується душа моя, і радісними устами хвалю Тебе, 
<p>7 Коли я згадую про Тебе на постелі своїй, у роздумах про Тебе [в нічну] сторожу. 
<p>8 Бо Ти поміч моя, і в затінку крил Твоїх я втішуся. 
<p>9 До Тебе приліпилася душа моя; правиця Твоя підтримує мене. 
<p>10 А ті, котрі шукають загибелі душі моїй, западуться в безодні підземні. 
<p>11 Уразять їх силою меча; дістануться вони на здобич лисицям. 
<p>12 А цар звеселиться у Богові; зазнає похвали кожний, хто буде присягатися ним; бо замкнені будуть уста блудників. 
<h4>ПСАЛОМ 63 
<p>1 Диригентові хору. Псалом Давидів. 
<p>2 Почуй, Боже, голос мій у молитві моїй; збережи моє життя від ворожого страху. 
<p>3 Сховай мене від утаємничених замірів нечестивих, від бунту злодіїв. 
<p>4 Котрі загострили язика свого, ніби меча; напружили лука свого – гірке слово, 
<p>5 Щоб таємно стріляти в досконалого; вони несподівано стріляють в нього і не бояться. 
<p>6 Вони підбадьорюють себе у лихому замірі; змовлялися приховати пастку; казали: Хто їх побачить? 
<p>7 Вони вишукують кривду, учиняють слідство по слідстві, навіть до внутрішнього життя людини і до глибини серця. 
<p>8 Але вразить їх Бог стрілою: несподівано будуть уражені. 
<p>9 Язиком своїм вони вразять самих себе; всі, що бачитимуть їх, залишать [їх]. 
<p>10 І злякаються всі люди, і звістують діяння Боже, і зрозуміють, що це Його діяння. 
<p>11 А праведний радітиме у Господі і буде сподіватися на Нього; і похваляться всі правдиві серцем. 
<h4>ПСАЛОМ 64 
<p>1 Диригентові хору. Псалом Давидів для співу. 
<p>2 На Тебе, Боже, очікує хвала на Сіоні, і Тобі дадуть обітницю [в Єрусалимі]. 
<p>3 Ти, Котрий чуєш молитву; до Тебе прийде все, що з плоті. 
<p>4 Учинки неправедні тяжіють проти мене; Ти простиш їм. 
<p>5 Блаженний, кого Ти вибрав і наблизив, щоб він замешкав в оселях Твоїх. Наситимося щедрістю дому Твого, святого храму Твого. 
<p>6 Грізний у правосудді, дай відповідь нам, Боже нашого порятунку, надіє усіх кінців землі і тих, що далеко в морі, 
<p>7 Що вмить гори поставив силою Своєю, підперезаний могутністю, 
<p>8 Що упокорюєш ревище морів і легіт їхніх хвиль та заворушення народів! 
<p>9 І боятимуться ознак Твоїх мешканці на рубежах [землі]. Ти вчиняєш радісними ранок і вечір. 
<p>10 Ти відвідуєш землю і гамуєш спрагу її, щедро збагачуєш її потоком Божим, виповненим водою. Ти хліба нащедрюєш; бо так улаштував для неї. 
<p>11 Зволожуєш борозни її, вирівнюєш брили її, розм'ягчуєш її краплинами дощу, благословляєш рослинність її. 
<p>12 Увінчуєш рік Твоїми щедротами, і стежки Твої сточують лій. 
<p>13 Сточують на пустельні пасовиська, і пагорби підперізуються радістю. 
<p>14 Луки одягаються отарами, і долини покриваються хлібами; вигукують і співають. 
<h4>ПСАЛОМ 65 
Диригентові хору. Пісня. 
<p>1 Покличте радісно Бога, вся земле. 
<p>2 Співайте славу йменню Його; учиніть хвалу Йому – славою. 
<p>3 Скажіть Богові: Який Ти грізний у діяннях Твоїх! Через силу Твою могутню упокорять себе перед Тобою вороги Твої. 
<p>4 Уся земля буде поклонятися Тобі і співатиме Тобі, нехай співає йменню Твоєму. 
<p>5 Прийдіть і подивіться на діяння Бога, грізного у діяннях над синами людськими. 
<p>6 Він перетворив море на суходіл; через ріку перейшли ступнями; там були ми веселими в Ньому. 
<p>7 Могутністю Своєю урядує Він вічно; очі Його дивляться на народи, нехай же не підносяться ворохобники. 
<p>8 Благословіть, народи, Бога нашого, і проголосіть похвалу Йому. 
<p>9 Він зберіг душі наші в житті і нозі нашій не попустив спіткнутися. 
<p>10 Ти випробував нас, Боже, переплавив нас, як переплавляють срібло. 
<p>11 Ти завів нас до пастки, наклав горе на стегна наші. 
<p>12 Ти визначив людині їхати верхи на голові нашій. Ми йшли крізь вогонь і воду, але Ти вивів нас на багату місцину. 
<p>13 Зайду до оселі Твоєї із приношеннями всеспалень, і звершу Тобі обітниці мої, 
<p>14 Котрі вимовили мої уста і вирік язик мій у скорботі моїй. 
<p>15 Усеспалення щедрі піднесу Тобі, з димом від лою баранячого; принесу на пожертву биків та козлів. 
<p>16 Прийдіть, послухайте всі ті, що бояться Бога, і я повідаю [вам], що витворив Він для душі моєї. 
<p>17 Я звернувся до Нього устами моїми і підніс Його язиком своїм. 
<p>18 Якби я поважав беззаконня у серці моєму, то не почув би мене Господь. 
<p>19 Але Бог почув, зважив на голос молитви моєї, 
<p>20 Благословенний Бог, Який не відвернув молитви моєї, і не відвернув од мене милости Своєї. 
<h4>ПСАЛОМ 66 
<p>1 Диригентові хору. На струнних [інструментах]. Псалом. Пісня. 
<p>2 Боже! Помилуй нас і благослови нас; освіти нас обличчям Твоїм. 
<p>3 Щоб спізнали на землі шлях Твій, у всіх народів порятунок Твій. 
<p>4 Нехай же вихваляють Тебе народи, Боже; нехай вихваляють Тебе народи всі! 
<p>5 Нехай радіють і тішаться племена! Бо Ти судиш народи праведно і урядуєш на землі племенами. 
<p>6 Нехай вихваляють Тебе народи, Боже, нехай вихваляють Тебе народи всі! 
<p>7 Тоді земля віддасть плід свій, щедріше благословить нас Бог, Бог наш. 
<p>8 Благословить нас Бог, і злякаються Його всі рубежі землі. 
<h4>ПСАЛОМ 67 
<p>1 Диригентові хору. Псалом Давидів. Пісня. 
<p>2 Нехай же постане Бог, і розбіжаться вороги Його, і нехай утікають перед Ним ненависники Його! 
<p>3 Як розсотується дим, Ти розпороши їх; як віск тане од вогню, так нехай нечисті загинуть від присутности Бога. 
<p>4 А праведні нехай звеселіють, нехай зрадіють перед Богом і святкуватимуть в радощах. 
<p>5 Співайте Богові нашому, співайте йменню Його, підносьте Того, Хто простує по небесах; ймення Йому – Господь, і радійте перед лицем Його. 
<p>6 Батько сиріт і суддя вдів Бог у святій оселі Своїй. 
<p>7 Бог заводить самітників у дім, звільняє в'язнів з кайданів; а непокірні залишаються у спекотній пустелі. 
<p>8 Боже! Коли Ти виходив перед народом Твоїм, коли Ти простував пустелею, 
<p>9 Земля здригалася, навіть небеса танули від лиця Божого, і оцей Сінай – від лиця Божого, Бога Ізраїлевого. 
<p>10 Щедрий дощ Ти виливав, Боже, на спадок Твій, і коли він знемагав від праці, Ти підсилював його. 
<p>11 Народ Твій мешкає там; за добротою Твоєю, Боже, Ти приготовив [добро] для вбогого.
<p>12 Господь мовить слово; вісників сила-силенна: 
<p>13 Царі армій утікають, біжать, а та, що сидить удома, розподіляє здобич, 
<p>14 Розташувавшися у виділах [своїх], ви стали, мов крила голубки, покриті сріблом, а пір'я із чистого золота. 
<p>15 Коли Всемогутній розпорошив царів на цій [землі], вона забіліла, мов сніг на Цалмоні. 
<p>16 Гора Божа – Башанська гора! Гора висока – гора Башанська! 
<p>17 Що ви заздрісно споглядаєте, ви, гори високі, на гору, де Бог воліє мешкати, і буде Господь мешкати вічно! 
<p>18 Колісниць Божих тисячі тисяч – міріади. Серед них Господь [на] Сінаї, у святині. 
<p>19 Ти зійшов на висоту, полонив полон, прийняв дари для людей, а також для тих, що опір чинять, щоб міг Бог мешкати [серед них]. 
<p>20 Благословенний Господь! Усякий день щедрить Він нам; Бог спасіння нашого.
<p>21 Бог для нас – Бог спасіння; Господові Богові належить брама смерти. 
<p>22 Але Бог розтрощить голову ворогів своїх, волохате тім'я зашкарублого у своїх беззаконнях.
<p>23 Господь сказав: від Башану поверну, виведу народ Мій з глибини морської, 
<p>24 Щоб ти занурив ногу твою, як і пси твої язика свого, у кров ворогів. 
<p>25 Бачили ходіння Твоє, Боже, проходження Бога мого, царя мого у святині. 
<p>26 Попереду простували співаки, позаду музики, а посередині юнки грали на тімпанах; 
<p>27 У зібраннях благословіть [Бога Господа], всі – від джерела Ізраїлевого! 
<p>28 Там Веніямин наймолодший, попереду, володар їхній, і князі Юди з полками їхніми; князі Завулона та Нефталима. 
<p>29 Бог твій передбачив для тебе силу. Упевни, Боже, в тому, що Ти учинив для нас! 
<p>30 Заради храму Твого в Єрусалимі царі принесуть Тобі дари.
<p>31 Приборкай звіра в очереті, череду биків з телятами народу, які підкорилися зливкам срібла; розпороши народи, що прагнуть війни. 
<p>32 Вийдуть вельможі з Єгипту; і Ефіопія простягне руки свої до Бога. 
<p>33 Царства земні! Співайте Богові, оспівуйте славу Господа, 
<p>34 Котрий рухається по небесах небес од віку. Він пошле голос Свій, голос могутній. 
<p>35 Пошануйте силу Божу! Велич Його – понад Ізраїлем, і могутність Його – на хмарах
<p>36 Грізний Ти, Боже, у святих місцях Своїх. Бог Ізраїля – Він дає силу і міць народові [Своєму]. Благословенний Бог! 
<h4>ПСАЛОМ 68 
<p>1 Диригентові хору. На мелодію "Лелії". Псалом Давидів. 
<p>2 Урятуй мене, Боже; бо води сягають душі [моєї]. 
<p>3 Я загруз у глибокім болоті, і немає на чому стати; зайшов у глибінь води, де швидкі потоки поглинуть мене. 
<p>4 Я знесилів від зойку, пересохло горло у мене, втомилися очі мої від очікування Бога [мого]. 
<p>5 Тих, що ненавидять мене без провини більше, аніж волосся на моїй голові. Вороги мої, які переслідують мене несправедливо, зміцніли; чого я не брав, те маю віддати. 
<p>6 Боже! Ти відаєш про безум мій, і гріхи мої не утаємничені від Тебе. 
<p>7 Нехай же не осоромляться в мені всі, що сподіваються на Тебе, Господе, Боже сил. Нехай не осоромляться в мені ті, що шукають Тебе, Боже Ізраїля. 
<p>8 Бо заради Тебе несу я обмову, і сором покриває обличчя моє. 
<p>9 Чужинцем став я для братів моїх і стороннім для синів матері моєї. 
<p>10 Бо ревність за дім Твій сушить мене, і лихослів'я обмовників на Тебе падає на мене, 
<p>11 Коли плачу і очищаю душу мою постами; і це додають мені до обмови.
<p>12 Вереття стало моєю одежею, і я став для них притчею. 
<p>13 Проти мене говорять, сидячи біля брами, і співають у піснях ті, що п'ють вино. 
<p>14 А я з молитвою моєю до Тебе, Господе, в пору добру, Боже, з великої ласки Твоєї, почуй мене в істині порятунку Твого. 
<p>15 Витягни мене із твані, щоб не загрузнути мені; нехай визволюся від ненависників моїх, і від глибокої води. 
<p>16 Нехай не понесе мене швидка вода, і нехай не проковтне мене глибочінь, нехай не зімкне наді мною провалля пащі своєї. 
<p>17 Почуй мене, Господе, бо щедра милість Твоя; з великих щедрот Своїх зглянься наді мною. 
<p>18 Не утаємничуй лиця Твого від служника Твого, бо я в скорботі; почуй мене швидше! 
<p>19 Наближся до душі моєї, визволи її, заради ворогів моїх урятуй мене. 
<p>20 Ти відаєш обмову про мене, сором мій і ганьбу мою; вороги мої всі перед Тобою. 
<p>21 Обмова зламала серце моє, і я цілком безсилий; чекав на співчуття, але немає його, – потішувачів, але не знаходжу. 
<p>22 І поклали мені в страву полину, і в спрагу мою напоїли мене оцтом. 
<p>23 Нехай же трапеза їхня стане їм тенетами, і добре їство – пасткою.
<p>24 Нехай потьмяніють очі їхні, щоб не бачили, і стегна їхні вчини слабкими назавжди. 
<p>25 Вилий на них лють Твою і полум'я гніву Твого нехай обгорне їх. 
<p>26 Оселя їхня нехай буде спустошеною, і в шатрах їхніх нехай не буде мешканців. 
<p>27 Бо кого Ти уразив, вони [ще] переслідують, і страждання уражених Тобою примножують. 
<p>28 Долучи беззаконня до беззаконня їхнього, і нехай не увійдуть вони в правду Твою. 
<p>29 Нехай викреслені будуть вони з книги живих, і з праведниками не будуть вписані. 
<p>30 А я убогий і страждаю, і спасіння Твоє, Боже, піднесе мене. 
<p>31 Я буду славити ймення Бога [мого], піснею буду звеличувати Його у вдячності моїй. 
<p>32 І буде це бажаніше Господові, аніж віл, аніж бичок з рогами і з копитами роздвоєними. 
<p>33 Побачать [це] ті, що страждають, і зрадіють. І буде жити серце тих, що шукають Бога. 
<p>34 Бо Господь зважає на вбогих і не знехтує в'язнями Своїми. 
<p>35 Нехай же хвалять Його небеса і земля, і моря, і все, що рухається в них. 
<p>36 Бо врятує Бог Сіон, утворить міста Юдині, і оселяться там, і успадкують їх. 
<p>37 І нащадки служників Його посядуть їх, і люблячі ймення Його оселяться в них. 
<h4>ПСАЛОМ 69 
<p>1 Диригентові хору. Псалом Давидів. На спогад. 
<p>2 Поспіши, Боже, захистити мене, [поспіши], Господе, на допомогу мені. 
<p>3 Нехай осоромляться і зазнають ганьби шукачі душі моєї! Нехай будуть відкинуті назад і піддані зневазі ті, що бажають лиха мені! 
<p>4 Нехай будуть відкинуті назад за обмову на [мене], які кажуть мені: Ага! Ага! 
<p>5 Нехай же зрадіють і звеселяться у Тобі всі, що шукають Тебе, і ті, що люблять рятунок Твій, і постійно промовляють: Нехай Бог буде звеличений! 
<p>6 А я вбогий і жебрак; Боже, поспіши до мене! Ти поміч моя і визволитель мій; Господе, не забарися! 
<h4>ПСАЛОМ 70 
<p>1 На Тебе, Господе, сподіваюся; нехай же не осоромлюся повік!
<p>2 По правді Твоїй захисти мене і визволи мене; прихили вухо Твоє до мене і врятуй мене. 
<p>3 Будь мені потужним притулком, де я завжди міг би сховатися. Ти заповідав урятувати мене, бо скеля моя і фортеця моя – Ти. 
<p>4 Боже мій! Захисти мене від руки злочинця, від руки беззаконного і жорстокого. 
<p>5 Бо Ти надія моя, Господе Боже, надія моя від юности моєї. 
<p>6 На Тобі утверджувався я від лона; Ти вивів мене з лона матері моєї; Тобі хвала моя не перестане. 
<p>7 Для багатьох я був, наче диво; але Ти – мій міцний притулок. 
<p>8 Нехай же виповняться вуста мої Твоєю хвалою, і Твоєю величчю щодня. 
<p>9 Не відкинь мене в часі похилих літ, коли виснажиться сила моя, не залиши мене. 
<p>10 Бо вороги мої змовляються супроти мене, і ті, що чигають на душу мою, радяться поміж собою, 
<p>11 Кажучи: "Бог залишив його: переслідуйте і схопіть його, бо немає кому врятувати його". 
<p>12 Боже! Не віддаляйся од мене; Боже мій! Поспіши на допомогу мені. 
<p>13 Нехай осоромляться і щезнуть ті, що ворогують супроти душі моєї; Нехай покриє ганьба і безчестя тих, що шукають лиха мені! 
<p>14 А я завжди буду сподіватися [на Тебе] і примножувати хвалу Тобі. 
<p>15 Уста мої будуть звіщати правду Твою, щодня добродіяння Твої; бо я не відаю їм ліку. 
<p>16 Я піду у силі Господа Бога; пригадаю правду Твою – єдину Твою. 
<p>17 Боже! Ти навчав мене від юности моєї, і донині я звіщаю дивні діяння Твої. 
<p>18 Тепер, коли я в похилих літах і в сивині, не залиши мене, Боже, аж доки не сповіщу сили Твоєї поколінню цьому і всім прийдешнім могутність Твою. 
<p>19 Правда Твоя, Боже, найвища; величні діяння учинив Ти; Боже, хто схожий на Тебе? 
<p>20 Ти посилав на мене багато великих і болісних лихоліть, але й знову оживляв мене, і з безодні землі знову виводив мене
<p>21 Ти підносив мене і скрізь утішав мене. 
<p>22 І я буду прославляти Тебе на псалтирі, Твою істину, Боже мій; буду оспівувати Тебе на арфі, Святий Ізраїлів! 
<p>23 Радіють вуста мої, коли я Тобі співаю, і душа моя, котру Ти визволив. 
<p>24 І язик мій щодня буде звіщати правду Твою; бо осоромлені і поганьблені ті, що шукають для мене лиха. 
<h4>ПСАЛОМ 71 
<p>1 О, Боже! Даруй цареві суди Твої і Твою праведність синові царя. 
<p>2 Він судитиме праведно людей Твоїх і вбогих Твоїх на суді. 
<p>3 Хай гори принесуть мир людям, а пагорби правду. 
<p>4 Він судитиме убогих народу, урятує синів нужди і розторощить гнобителя. 
<p>5 Вони будуть боятися Тебе, доки існуватиме сонце і місяць, в усі покоління. 
<p>6 Він зійде, мов дощ на покоси, немов краплини, що зрошують землю. 
<p>7 За днів його багатітиме праведник, і буде повнота миру, аж доки світитиме місяць. 
<p>8 Він буде володарювати від моря й до моря і від ріки[Єфрат] до краю землі. 
<p>9 Упадуть перед ним мешканці пустелі, і вороги його будуть лизати тлін. 
<p>10 Царі Таршішу і островів принесуть йому дари; царі Аравії і Шеви принесуть дари. 
<p>11 І впадуть перед ним усі царі, всі народи будуть служити йому. 
<p>12 Бо він захистить убогого, що голосить, пригніченого, і того, хто не має помічника. 
<p>13 Буде милосердний до жебрака і вбогого, і душі убогих порятує. 
<p>14 За неправду і насильства спокутує душі їхні, і найдорожчою буде кров їхня перед очима його. 
<p>15 Він буде жити, і віддасть йому від золота Аравії, і будуть молитися за нього безугаву, щодня благословлятимуть його. 
<p>16 Буде достаток хліба на землі, на верховинах гір; плоди його будуть хвилюватися, мов Ливан, і в містах розмножаться люди, як трава на землі. 
<p>17 Буде ім'я його повік; доки існуватиме сонце, буде передаватися ім'я його. І благословляться в ньому люди і всі народи благословенним називатимуть його. 
<p>18 Благословенний Господь Бог, Бог Ізраїля, що єдиний витворює дива! 
<p>19 І благословенне й славне ймення Його навіки, і виповниться славою Його вся земля. Амінь і амінь! 
<p>20 Скінчилися молитви Давида, сина Єссея. 
<h4>ПСАЛОМ 72 
<p>1 Який добрий Бог для Ізраїля, для чистих серцем! 
<p>2 А я – заледве не похитнулися ноги мої, замалим не послизнулися ступні мої, – 
<p>3 Я позаздрив безумним, коли бачив розкішне буття нечестивих. 
<p>4 Бо вони не відають страждань до самої смерти, і міцні на силі вони. 
<p>5 Немає в них лихоліть, як в інших людей, і вони не турбуються, як [інші] люди. 
<p>6 А тому пиха, немов ланцюг, облягла їх, і насильство, [мов] шата, одягає їх. 
<p>7 Вилазять їм очі від жиру, і вони мають більше, аніж серце зажадало. 
<p>8 Вони глузують пихато, кажуть добре про утиски. 
<p>9 Спрямовують супроти небес уста свої, і язик їхній землею походжає. 
<p>10 А тому туди ж навертається народ Його, і п'ють воду повною чашою, 
<p>11 І говорять: "Як дізнається Бог? І чи є ведення у Всевишнього?" 
<p>12 І ось, ці нечестиві розкошують у цьому світі, і примножують маєтки. 
<p>13 Тоді чи не марно я очищав серце моє і обмивав руки мої безневинні, 
<p>14 І упродовж цілого дня страждав ранами, і щоранку був звинувачений? 
<p>15 [Та] коли б я сказав:"Буду міркувати так," – то я завинив би перед родом дітей Твоїх. 
<p>16 І коли міркував я, яким чином затямити це, мені було боляче. 
<p>17 Аж доки не зайшов я до святині Божої і кінець їхній зрозумів. 
<p>18 Так! На слизьких шляхах поставив Ти їх і поскидаєш їх у провалля. 
<p>19 Миттю прийшли вони до розорення, щезли, згинули від жахів! 
<p>20 Як сновидіння по пробудженні, отак Ти, Господе, розбудивши [їх], знехтуєш їхніми замірами. 
<p>21 Коли горіло мені серце, і страждало нутро моє, 
<p>22 Тоді я був невігласом і не розумів; мов тварина, був я перед Тобою. 
<p>23 Але я завжди з Тобою; Ти тримаєш мене за праву руку. 
<p>24 Ти водиш мене порадою Твоєю, а потім приймеш мене у славу. 
<p>25 Хто мені на небі, крім Тебе? І на землі нічого не має бажаного для мене, крім Тебе. 
<p>26 Знемагає тіло моє і серце моє: Бог – скеля серця мого і частка моя наповік. 
<p>27 Тому ті, що залишають тебе, гинуть; Ти нищиш кожного, хто відступає від Тебе. 
<p>28 А мені благо наближатися до Бога! На Господа Бога я покладаю сподівання своє, щоб звіщати всі діяння Твої. 
<h4>ПСАЛОМ 73 
<p>1 Нащо, Боже, відкинув нас назавжди? Вибухнув гнів Твій на овечок пасовищ Твоїх? 
<p>2 Пригадай громаду Твою, [котру] Ти надбав здавна, жезло Твого спадку, – оцю гору Сіон, на котрій Ти оселився. 
<p>3 Підійди ж ступнями Твоїми до вічних руїн; все зруйнував ворог навіть у святині. 
<p>4 Ревуть вороги Твої серед зібраннь Твоїх; поставили знаки свої замість ознак [наших]. 
<p>5 [Вони] стали як ті, що піднімають сокиру в гущавині дерев. 
<p>6 І нині всю різьб'ярську роботу у [скинії] воднораз порушили сокирами і молотками. 
<p>7 Спалили вогнем святиню Твою; аж до землі зруйнували житло ймення Твого. 
<p>8 Сказали в серці, своєму: "Винищимо їх назовсім", – і спалили всі місця зібраннь Божих на землі. 
<p>9 Ознак наших не бачимо, немає вже жодного пророка, і немає з нами того, хто знав би, аж доки [так буде]. 
<p>10 Доки, Боже, буде обмовляти ворог! Чи вічно буде зневажати супротивник ймення Твоє? 
<p>11 Нащо відхиляєш руку Твою і правицю Твою? Із осердя лона Твого завдай [їм] урази. 
<p>12 Боже, Царю мій од віку, що чинить порятунок серед землі! 
<p>13 Ти розділив силою Твоєю море, Ти понівечив голови драконам у воді. 
<p>14 Ти потрощив голови левіятанові, віддав його людям пустелі на харчі. 
<p>15 Ти добувся джерела і струмка, Ти висушив могутні ріки. 
<p>16 Твій день і Твоя ніч. Ти утворив світло і сонце. 
<p>17 Ти позначив усі рубежі землі й зиму і літо започаткував. 
<p>18 Пригадай же: ворог обмовляє Господа, і люди безумні зневажають ім'я Твоє. 
<p>19 Не віддай звірині нечестивих душу горлиці Твоєї; зібрання вбогих Твоїх не забудь назавжди. 
<p>20 Поглянь на Свій заповіт; бо виповнилися всі морочні місця землі оселями насильства. 
<p>21 Нехай же не повернеться пригнічений осоромленим; жебрак і вбогий нехай вихваляють ймення Твоє. 
<p>22 Постань, Боже, захисти справу Твою, пригадай щоденну обмову на Тебе від безумного; 
<p>23 Не забудь погуку ворогів Твоїх; голос повсталих супроти Тебе наростає невпинно. 
<h4>ПСАЛОМ 74 
<p>1 Диригентові хору. Не погуби. Псалом Асафів. Пісня. 
<p>2 Дякуємо Тобі, Боже, дякуємо; звіщається ймення Твоє поруч з дивним діянням Твоїм. 
<p>3 [Ти сказав : Я] виберу час, [Я] звершу суд справедливо. 
<p>4 Захитається земля і все, що є живого на ній. Я утверджу стовпи її: 
<p>5 Нагадаю тим, що вдаються до безуму: Не шалійте, і нечестивим – не піднімайте рога! 
<p>6 Не здіймайте високо рога вашого, і [не] озивайтеся з твердою шиєю, 
<p>7 Бо не зі сходу, і не від заходу, і не з пустелі піднесення; 
<p>8 Але Бог є суддя; одного принижує, а другого підносить. 
<p>9 Бо чаша в руці Господа, вино червоне шумує в ній, змішане уповні, і Він виливає з неї. Навіть 'осад її будуть видушувати і питимуть всі лиходії землі. 
<p>10 А я буду звіщати вічно, буду співати славу Богові Якова. 
<p>11 Усі роги лиходіїв зламаю, і піднесуться роги праведника. 
<h4>ПСАЛОМ 75 
<p>1 Диригентові хору. На струнних [інструментах]. Псалом Асафів. 
<p>2 Знаний в Юдеї Бог; в Ізраїлі велике ймення Його. 
<p>3 У Салимінамет Його, а мешкання Його – на Сіоні. 
<p>4 Там поламав він стріли лука, щита і меча, і зборов війну. 
<p>5 Ти осяйний, могутніший від гір одвічних. 
<p>6 Потужні серцем стали здобиччю, заснули сном своїм, і не знайшли всі мужі сили рук своїх. 
<p>7 Від заборони Твоєї, Боже Якова, і колісниця, і кінь заснули сном смерті. 
<p>8 Ти грізний, і хто встоїть перед очима Твоїми в хвилину гніву Твого? 
<p>9 Із небес Ти звістив суд: земля злякалася і затихла, 
<p>10 Коли постав Бог на суд, щоб урятувати всіх упокорених землі. 
<p>11 І гнів людський стане славою Тобі: залишок гніву Ти упокориш. 
<p>12 Чиніть і складайте обітниці Господові, Богові вашому; усі, котрі довкола Нього, нехай принесуть дари Тому, Кого треба боятися. 
<p>13 Він упокорює дух князів, Він страшний для царів земних. 
<h4>ПСАЛОМ 76 
<p>1 Диригентові хору. Для Єдутуна. Псалом Асафів. 
<p>2 Голос мій до Бога, і я буду кликати; голос мій до Бога, і Він почує мене. 
<p>3 У день скорботи моєї шукаю Господа; до Нього простягнена рука моя вночі і не опускається; душа моя відмовляється від утіхи.
<p>4 Згадую про Господа, і тремчу; подумаю, і знесилюється дух мій. 
<p>5 Ти не даєш мені зімкнути очей моїх; я вражений і не можу говорити. 
<p>6 Розмірковую про дні старожитні, про літа давно [минулі]. 
<p>7 Пригадую пісні мої по ночах, бесідую із серцем моїм, і дух мій вчиняє пильний пошук. 
<p>8 Невже назавжди покинув Господь, і не буде ніколи прихильним? 
<p>9 Невже назавжди відійшла милість Його? І обітниці Його навіки? 
<p>10 Невже Бог забув милість? Невже у гніві замкнув щедроти свої? 
<p>11 І сказав я: ось горе моє, наче правиця Всевишнього стала іншою. 
<p>12 Буду пригадувати діяння Господа; буду пригадувати про дива Твої давні. 
<p>13 Буду досліджувати усі діяння Твої, роздумуватиму про великі діяння Твої. 
<p>14 Боже! Святий шлях Твій. Хто величніший від Бога, нашого [Бога] ? 
<p>15 Ти – Бог, який творить дива; Ти явив могутність Свою серед народів. 
<p>16 Ти визволив рукою Твоєю народ Твій, синів Якова і Йосипа. 
<p>17 Бачили Тебе, Боже, води, бачили Тебе води, і злякалися, і здригнулися безодні. 
<p>18 Хмари виливали воду, хмаровиська вибухали громом, і стріли Твої літали. 
<p>19 Голос грому Твого у колі небеснім; блискавиці освітлювали світ; земля здригалася і тремтіла. 
<p>20 Шлях Твій – у море, і стежка Твоя у водах великих, і сліди Твої невідомі. 
<p>21 Мов череду, вів Ти народ свій рукою Мойсея та Аарона. 
<h4>ПСАЛОМ 77 
<p>1 Зважай, народе мій, на закон мій, прихиліть вухо ваше до слова уст моїх. 
<p>2 Розтулю уста мої в притчі і оповім про загадки давні. 
<p>3 Що чули ми і спізнали, і батьки наші оповідали нам, 
<p>4 Не приховаємо від діток їхніх, звістимо родові прийдешньому славу Господа, і силу Його, і пречудові діяння Його, котрі Він витворив. 
<p>5 Він ухвалив настановлення в Якові і склав закона в Ізраїлі, котрого заповідав батькам нашим звіщати дітям їхнім. 
<p>6 Щоби знав прийдешній рід, діти, котрі народяться, і щоб вони свого часу вістили своїм дітям, 
<p>7 Покладати надію свою на Бога, і не забувати діянь Божих, і виконувати заповіді Його, 
<p>8 І не бути схожими на батьків їхніх, на рід упертий і бунтівливий, невлаштований серцем і невірний духом своїм Богові. 
<p>9 Сини Єфремові, озброєні, що стріляють з луків, обернулися назад у день битви. 
<p>10 Вони не зберегли заповіту Божого і зреклися ходити в законі Його; 
<p>11 Забули діяння Його і дива, котрі Він явив їм. 
<p>12 Він перед очима батьків їхніх витворив дива на землі єгипетській, на полі Цоанськім. 
<p>13 Розділив море, і провів їх через нього, і згромадив води стіною. 
<p>14 І вдень вів їх хмарою, а всю ніч світлом вогню. 
<p>15 Розтяв скелі у пустелі і напоїв їх, наче з великої безодні. 
<p>16 Із скелі вивів потоки, і води потекли, мов ріки. 
<p>17 Але вони продовжували грішити перед Ним і дратувати Всевишнього в пустелі. 
<p>18 Спокушали Бога в серці своєму, вимагаючи харчів за похіттю душі своєї; 
<p>19 І говорили супроти Бога, і сказали: "Чи може Бог приготувати трапезу в пустелі?" 
<p>20 Ось, Він ударив по скелі і потекли води, і побігли струмки. "Чи може Він дати також і хліба, чи може приготувати м'ясо народові Своєму?" 
<p>21 Господь почув і спалахнув гнівом, і вогонь вихопився на Якова, і гнів упав на Ізраїля. 
<p>22 За те, що не вірили в Бога і не сподівалися на порятунок Його. 
<p>23 Він наказав хмарам згори і відчинив двері неба, 
<p>24 І обдощив на них манну для їжі, і хліб небесний дав їм. 
<p>25 Їжу ангельську їла людина; послав Він їм м'ясо до ситості. 
<p>26 Він розбудив на небі східний вітер і навіть південний силою Своєю. 
<p>27 І, мов порохом, обдощив їх м'ясом, і, мов піском морським, птахами крилатими; 
<p>28 Накидав їх серед стану їхнього, біля осель їхніх. 
<p>29 І вони їли і вельми наситилися, і бажане ними дав їм.
<p>30 Але ще не зникла вередливість їхня, ще їжа була в устах їхніх, 
<p>31 Гнів Божий прийшов на них, понищив дебелих їхніх і вибраних чоловіків Ізраїлевих вигубив. 
<p>32 Але й по тому вони продовжували грішити і не вірили дивам Його. 
<p>33 І вчинив дні їхні марними, і літа їхні збентеженими. 
<p>34 Коли Він бив їх, вони шукали Його, і наверталися, і від досвітку щоранку зверталися до Нього. 
<p>35 І пригадували, що Бог – їхня скеля, і Бог Всевишній – Визволитель їхній. 
<p>36 І лестили Йому устами своїми, і язиком своїм казали неправду перед Ним; 
<p>37 А серце їхнє було не чистим перед Ним; і вони не були вірними заповітові Його. 
<p>38 Але Він – виповнений милосердям, співчуттям, прощав гріха, і не винищував їх; багато разів одвертав гнів Свій, і не виповнювався всією люттю Своєю. 
<p>39 Він пам'ятав, що вони тілесні, вітер, котрий відходить і не повертається. 
<p>40 Скільки разів вони дратували Його в пустелі і гнівили Його в [країні] пустельній. 
<p>41 Вони наверталися і знову спокушали Бога, і ображали Святого Ізраїлевого. 
<p>42 Не пам'ятали руки Його, дня, коли Він визволив їх від ворогів, 
<p>43 Коли витворив у Єгипті ознаки Свої і дива Свої на полі Цоанському. 
<p>44 І перетворив ріки їхні і потоки їхні на кров, щоб вони не змогли пити. 
<p>45 Послав на них комах, щоб жалили їх, і жаб, аби пожирали їх. 
<p>46 Земну рослинність їхню віддав гусені, а працю їхню – сарані.
<p>47 Виноград їхній градом побив, а приморозком – їхні смоковниці. 
<p>48 Скотину їхню віддав градові, і череди їхні – блискавицям. 
<p>49 Послав на них полум'я гніву Свого, і обурення, і лють, і лихо, і нашестя злих ангелів поміж них. 
<p>50 Він вирівняв стежку гнівові Своєму, не оберігав душі їхні від смерти, і скотину їхню уразив моровицею. 
<p>51 Уразив кожного первістка в Єгипті, зародки сил у шатрах Хамових. 
<p>52 І повів Свій народ, мов овечок, і вів їх, як череду, пустелею. 
<p>53 І провадив їх у безпеці, і вони не відали страху, а ворогів їхніх накрило море. 
<p>54 І припровадив їх до краю святині Своєї, на гору оцю, котру витворила правиця Його. 
<p>55 Прогнав від лиця їхнього народи, і землю їхню поділив у спадок їм, і коліна Ізраїлеві оселив у шатрах їхніх. 
<p>56 Але вони ще спокушували і завдавали прикрости Богові Всевишньому, і свідоцтв Його не пильнували. 
<p>57 Відступалися і зраджували, як батьки їхні; завертали назад, мов неслухняний лук. 
<p>58 Гнівили Його підвищеннями своїми, та ідолами своїми викликали ревність Його. 
<p>59 Почув це Бог, Він спалахнув гнівом, і вельми обурився на Ізраїля; 
<p>60 Покинув житло у Шіло, скинію, у котрій жив Він поміж людьми.
<p>61 І віддав у полон силу Свою і славу Свою в руки ворога. 
<p>62 І зрокував під меч народ Свій, і розгнівався на спадок Свій.
<p>63 Юнаків його пожирав огонь, і юнок його не віддавали заміж. 
<p>64 Священики його падали від меча, і вдови його не плакали. 
<p>65 Але, наче зі сну, постав Господь, мовби велетень, що був переможений вином. 
<p>66 І ворогів його відкинув назад, на вічний сором відкинув їх. 
<p>67 І відмовився од шатра Йосипового, і коліна Єфремового не вибрав, 
<p>68 А вибрав коліно Юдине, гору Сіон, котру полюбив. 
<p>69 І влаштував, наче небо, святиню Свою, і, як землю, утвердив його наповік. 
<p>70 І вибрав Давида, служника Свого, і взяв його від кошар овечих, 
<p>71 І від доярів привів пасти народ Свій, Якова, і спадок Свій, Ізраїля. 
<p>72 І він пас їх у чистоті серця свого, і руками мудрими водив їх. 
<h4>ПСАЛОМ 78 
<p>1 Боже! Погани прийшли до спадщини Твоєї; осквернили святий храм Твій, Єрусалим обернули на руїни. 
<p>2 Трупи служників Твоїх віддали на поживу птахам небесним, і тіла святих Твоїх – звіроті земній. 
<p>3 Пролили кров їхню, як воду, довкола Єрусалиму, і нікому було поховати їх. 
<p>4 Ми стали посміховиськом у наших сусідів, ганьбою і соромом в оточенні нашому. 
<p>5 Доки, Господе, будеш гніватися безугаву, і палатиме ревність Твоя, мовби вогонь? 
<p>6 Вилий гнів Твій на народи, котрі не спізнали Тебе, і на царства, котрі ймення Твого не прикликають. 
<p>7 Бо вони пожерли Якова і оселю його спустошили. 
<p>8 Не пригадуй нам гріхів [наших] пращурів; нехай якомога швидше знайдуть нас щедроти Твої; бо ми вельми виснажилися. 
<p>9 Допоможи нам, Боже, Спасителю наш, заради слави йменню Твоєму; визволи нас і прости нам гріхи наші заради ймення Твого; 
<p>10 Нащо поганам казати: "Де Бог їхній?" Нехай же вчиниться відомим поміж поганами перед очима нашими помста за пролиту кров служників Твоїх. 
<p>11 Нехай постане перед лицем Твоїм стогін в'язня; могутністю рамена Твого збережи рокованих на смерть. 
<p>12 Семикратно поверни сусідам нашим в нутро їхнє ганьбу, котрою вони Тебе, Господе, ганьбили. 
<p>13 А ми, народ Твій і Твого пасовища вівці, вічно будемо прославляти Тебе, і з роду в рід звіщати похвалу Тобі. 
<h4>ПСАЛОМ 79 
<p>1 Диригентові хору. На музичному [інструменті]. Свідоцтво. Псалом Асафів. 
<p>2 Пастире Ізраїлів! Зважай; Ти, що водиш, мов овечок, Йосипа, Той, що мешкаєш серед херувимів, яви Себе. 
<p>3 Перед Єфремом і Веніямином, і Манасією постань силою Твоєю, і прийди врятувати нас. 
<p>4 Боже! Відроди нас; засяй лицем Твоїм, і врятуємося! 
<p>5 Господе, Боже сил! Доки гніватимешся на молитви народу Твого? 
<p>6 Ти наситив їх хлібом слізним і напоїв їх слізьми уприщерть. 
<p>7 Учинив нас суперечкою сусідам нашим, і вороги наші збиткуються [над нами]. 
<p>8 Боже сил! Відроди нас; засяй лицем Твоїм, і врятуємося! 
<p>9 Із Єгипту переніс Ти виноградну лозу, прогнав народи і посадив її. 
<p>10 Приготував для неї місце і зміцнив коріння її; і вона виповнила землю. 
<p>11 Гори дістали затінок від неї, і гілки її, мов кедри високі. 
<p>12 Вона опустила гілки свої до моря і паростки свої до річки. 
<p>13 Нащо ж Ти зруйнував паркани її аж так, що обривають її всі, котрі проходять шляхом? 
<p>14 Лісовий вепр підриває її, і польовий звір об'їдає її. 
<p>15 Боже сил! Обернись, поглянь з неба, і подивися, і відвідай цей виноградник. 
<p>16 Зміцни для себе виноградника, що насадила правиця Твоя, і паростки, котрі Ти витворив, зміцни для Себе. 
<p>17 Він спалений вогнем, обтятий; вони від невдоволення лиця Твого загинуть. 
<p>18 Нехай буде рука Твоя над мужем правиці Твоєї, над сином людським, котрого Ти зміцнив Собі. 
<p>19 І ми не відступимо од Тебе; оживи нас, і ми будемо кликати ймення Твоє. 
<p>20 Господе, Боже сил! Відроди нас; Нехай засяє лице Твоє, і врятуємося! 
<h4>ПСАЛОМ 80 
<p>1 Диригентові хору. На ґатійськім [інструменті]. Псалом Асафів. 
<p>2 Радісно співайте Богові, скелі нашій; вигукуйте Богові Яковому! 
<p>3 Візьміть псалом, дайте тімпана, солодко-мелодійні гусла з псалтирем. 
<p>4 Сурміть у новомісяччя сурмою, у відповідний час, в день свята нашого; 
<p>5 Бо це закон для Ізраїля, настанови від Бога Якового. 
<p>6 Він ухвалив це для Йосипа на ознаку свідчення, коли він вийшов із краю Єгипетського, де почув звуки мови, котрої не знав. 
<p>7 Я звільнив рамена його від тягарів, і руки його – від кошиків. 
<p>8 За бідування ти прикликав Мене, і Я визволив тебе; із осердя грому Я відповів тобі; при водах Мериви випробував тебе. 
<p>9 Послухай, народе Мій, і Я буду свідчити тобі, Ізраїлю! О, якби ти послухав Мене! 
<p>10 Нехай не буде в тебе іншого бога, і не поклоняйтеся жодному богові чужинському. 
<p>11 Я – Господь, Бог твій, що вивів тебе з краю Єгипетського; широко розтули уста свої, і Я виповню їх. 
<p>12 Але народ Мій не зважав на голос Мій, і Ізраїль не підкорявся Мені. 
<p>13 А тому Я залишив їх на похіть серця їхнього, нехай ходять за своїми замірами. 
<p>14 О, якби народ Мій був слухняним для Мене, і Ізраїль ходив шляхами Моїми! 
<p>15 Я швидко упокорив би ворогів їхніх і підніс би руку Мою на гнобителів їхніх. 
<p>16 Ті, що ненавидять Господа, підкорилися б їм, і покарання їхнє тривало б завжди. 
<p>17 Я насичував би їх добірною пшеницею та харчував би медом зі скелі. 
<h4>ПСАЛОМ 81 
<p>1 Бог постав на зібранні могутніх; серед богів звершує суд. 
<p>2 Доки ви будете судити несправедливо і неупереджено ставитися до лиходіїв? 
<p>3 Справедливо судіть бідного і сироту; пригнобленому і вбогому виявляйте справедливість. 
<p>4 Визволяйте бідного і вбогого; виривайте [його] з руки лиходіїв. 
<p>5 Не знають, не розуміють, в пітьмі ходять; всі підвалини землі здригаються. <p>6 Я сказав: Ви – боги, і сини Всевишнього – всі ви. 
<p>7 Але ви помрете, як люди, і згинете, як будь-який князь. 
<p>8 Постань, Боже, суди землю; бо Ти успадковуєш усі народи. 
<h4>ПСАЛОМ 82 
<p>1 Пісня. Псалом Асафів. 
<p>2 Боже! Не змовчи, не будь мовчазним і не лишайся у спокої, Боже! 
<p>3 Тому що вороги Твої загомоніли, і ненависники Твої піднесли голову. 
<p>4 Супроти народу Твого підступно змовлялися, і радяться супроти тих, кого Ти бережеш. 
<p>5 Сказали: ходімо, і винищимо їх, з-поміж народів, щоб не пригадували ніколи ймення Ізраїля. 
<p>6 Змовилися в одну душу, ухвалили супроти Тебе спілку. 
<p>7 Поселення Едома та ізмаїлтян, Моав та агаряни, 
<p>8 Гевал і Аммон, Амалик, филистимляни з мешканцями Тиру; 
<p>9 Ашшур приєднався до них; вони стали раменом для синів Лотових. 
<p>10 Учини їм те саме, що й Мідіянові, як Сісері, як Явінові в долині Кішон, 
<p>11 Котрі винищені в Ен-Дорі, стали погноєм землі. 
<p>12 Учини з ними, з князями їхніми, як із Оревом і Зеевом, і зі всіма вождями їхніми, як із Зевахом і Цалмунном. 
<p>13 Котрі казали: Візьмімо собі у володіння поселення Божі. 
<p>14 Боже мій! Нехай же будуть вони, мов порох у вихорі, мов солома на вітрі. 
<p>15 Як вогонь спопеляє ліс, і як полум'я обпалює гори, 
<p>16 Отак прожени їх бурею Твоєю і вихорем Твоїм приведи їх до збентеження. 
<p>17 Виповни обличчя їхні соромом, щоб вони ймення Твоє шукали, Господе! 
<p>18 Нехай засоромляться і збентежаться навіки вічні, хай застидаються і загинуть. 
<p>19 І нехай спізнають, що Ти, котрого ймення Єгова, Ти Єдиний Всевишній понад усією землею. 
<h4>ПСАЛОМ 83 
<p>1 Диригентові хору. На ґатійськім [інструменті]. Псалом синів Корахових. 
<p>2 Які принадні оселі Твої, Господе сил! 
<p>3 Знемагає душа моя за подвір'ями Господніми; серце моє і плоть моя радіють Богом живим. 
<p>4 І пташка знаходить собі житло, і ластівка гніздо собі, де виводить пташенят своїх, біля вівтарів Твоїх, Господе сил, царю мій і Боже мій! 
<p>5 Блаженні ті, що мешкають у домі Твоєму; вони безперестану хвалитимуть Тебе. 
<p>6 Блаженна людина, котрої сила в Тобі і в котрої стежки серця прямують [до Тебе]. 
<p>7 Хто проходить долиною Плачу, знаходять в ній джерела, і дощ ущедрює її благословенням. 
<p>8 Переходять від сили в силу, кожен з них з'являється перед Богом на Сіоні. 
<p>9 Господе, Боже сил! Почуй молитву мою, зважай, Боже Якова! 
<p>10 Боже, оборонцю наш! Придивися і зверни увагу на обличчя помазанця Свого. 
<p>11 Бо один день на подвір'ях Твоїх кращий від тисячі (деінде). Жадаю краще бути слугою при дверях дому Божого, аніж замешкати у шатрах нечестя. 
<p>12 Бо Господь Бог є сонце і щит, Господь дає благодать і славу; тих, що ходять без провини, Він не позбавляє добра. 
<p>13 Господе сил! Блаженна людина, яка сподівається на Тебе! 
<h4>ПСАЛОМ 84 
<p>1 Диригентові хору. Корахових синів. Псалом. 
<p>2 Господе! Ти виявив милосердя до землі Твоєї, повернув полон Якова; 
<p>3 Простив беззаконня народу Твого, покрив усі гріхи його, 
<p>4 Відкинув лють Твою всю, одвернув несамовитість гніву Твого. 
<p>5 Понови нас, Боже рятунку нашого, і погамуй обурення Твоє на нас. 
<p>6 Невже будеш вічно гніватися на нас, і сягатимеш гнівом своїм на всі покоління? 
<p>7 Невже знову не оживиш нас, щоб народ Твій радів Тобою? 
<p>8 Покажи нам, Господе, милість Твою, і порятунок Твій даруй нам. 
<p>9 Послухаю, що скаже Господь Бог. Він скаже про мир народові Своєму і святим своїм; але хай не впадуть вони знову в безглуздя. 
<p>10 Так, близько спасіння Його до тих, хто боїться Його, щоб слава Його була на землі нашій! 
<p>11 Милість та істина зустрінуться, правда і мир поцілуються. 
<p>12 Істина виникне із землі, і правда прилине з небес. 
<p>13 І Господь нащедрить добром, і земля наша ущасливить урожаєм. 
<p>14 І правда рушить перед Ним і поставить нас на шляху Його ступні. 
<h4>ПСАЛОМ 85 
<p>1 Прихили, Господе, вухо Твоє, і почуй мене; бо я бідний і вбогий. 
<p>2 Збережи душу мою, бо я богобоязкий; урятуй, Боже мій, служника Твого, що сподівається на Тебе. 
<p>3 Помилуй мене, Господе, бо до Тебе озиваюся щодня. 
<p>4 Розвесели душу служника Твого, бо до Тебе, Господе, підношу душу мою. 
<p>5 Бо Ти, Господе, щедрий, і готовий прощати, і вельми милостивий до всіх, хто прикликає Тебе. 
<p>6 Почуй, Господе, молитву мою, і зважай на голос благання мого. 
<p>7 У день скорботи моєї озиваюся до Тебе, тому що Ти почуєш мене. 
<p>8 Немає, Господе, поміж богами, як Ти, Господе, і немає діянь, як Твої. 
<p>9 Усі народи, Тобою утворені, прийдуть і доземно вклоняться перед Тобою, Господе, і прославлять ймення Твоє. 
<p>10 Бо Ти великий, і витворюєш дива, – Ти, Боже, єдиний Ти. 
<p>11 Навчи мене, Господе, на шляхові Твоєму, і я буду ходити в істині Твоїй, зміцни серце моє в страхові ймення Твого. 
<p>12 Буду вихваляти Тебе, Господе, Боже мій, всім серцем моїм і славитиму ймення Твоє вічно. 
<p>13 Бо велика милість твоя до мене; Ти визволив душу мою від шеолу найглибшого. 
<p>14 Боже! Пихаті повстали на мене, і збіговисько бунтівників шукає душі моєї; Не уявляють вони Тебе перед собою. 
<p>15 Але Ти, Господе Боже, виповнений співчуттям і милосердям, довготерплячий і багатий на милість та істину. 
<p>16 Подивися на мене і помилуй мене; даруй потугу Твою служникові Твоєму, і врятуй сина служниці Твоєї. 
<p>17 Покажи мені ознаку на щастя, нехай побачать ненависники мої і засоромляться, тому що Ти, Господе, допоміг мені і втішив мене. 
<h4>ПСАЛОМ 86 
<p>1 Синів Корахових. Псалом. Пісня. 
<p>2 Підвалини його(Єрусалиму) на горах святих. Господь любить брами Сіону понад усі поселення Якова. 
<p>3 Чудове сповіщається про тебе, місто Боже! 
<p>4 Нагадаю тим, що знають мене, про Раґаві Вавилон; ось филистимляни і Тир з Ефіопією [кажуть] : Такий-от народився там. 
<p>5 А про Сіон говоритимуть: Такий-от і такий-от муж народився в ньому, і Сам Всевишній зміцнив його. 
<p>6 Господь у переписі народу занотує: Такий-от народився там. 
<p>7 І співаки і музики – всі джерела мої в тобі. 
<h4>ПСАЛОМ 87 
<p>1 Пісня. Псалом. Синів Корахових. Диригентові хору для співу "Махалат Леаннот" на вірші Гемана езрахеянина. 
<p>2 Господе, Боже порятунку мого! Удень волаю і вночі перед Тобою. 
<p>3 Хай прийде перед лице Твоє молитва моя; прихили вухо Твоє до благання мого. 
<p>4 Бо душа моя наситилася лихом, і життя моє наблизилося до гробу. 
<p>5 Я став таким, як ті, що в могилу сходять; я став, як чоловік безсилий, 
<p>6 Поміж мертвими покинутий, мов убиті, що лежать у гробі, про котрих Ти вже не згадуєш, і котрі від руки Твоєї відкинуті. 
<p>7 Ти поклав мене до могили глибокої, у морок, у безодню. 
<p>8 Обважніла на мені лютість Твоя, і всіма хвилями Твоїми Ти уразив [мене]. 
<p>9 Ти забрав од мене знайомих моїх, учинив мене бридким для них; я ув'язнений і не можу вийти.
<p>10 Око моє знесиліло від печалі; увесь день я кликав Тебе, Господе; простягав до Тебе руки мої. 
<p>11 Хіба над мертвим Ти вчиниш чудо? Хіба мертвий підведеться і буде прославляти Тебе? 
<p>12 Чи в гробі буде сповіщена милість Твоя, та вірність Твоя – на місці тліну? 
<p>13 Хіба у мороці спізнають дива Твої, і в краю забуття – правду Твою? 
<p>14 Але я до Тебе, Господе, озиваюся, і рано вранці молитва моя поспішає до Тебе. 
<p>15 Для чого, Господе, залишаєш душу мою, утаємничуєш обличчя Твоє від мене? 
<p>16 Я нещасний і знебуваюся з юности, несу жахи Твої і знесилююся. 
<p>17 Наді мною пролинула лютість Твоя; і страхіття Твої потрясли мене. 
<p>18 Щодня оточують мене, як вода; беруть мене в облогу разом. 
<p>19 Ти забрав од мене друга і приятеля; знайомих моїх не видно. 
<h4>ПСАЛОМ 88 
<p>1 Повчальна пісня Етана езрахеянина. 
<p>2 Милості [Твої], Господе, оспівуватиму вічно, з роду до роду звіщатиму істину Твою устами моїми. 
<p>3 Бо я сказав: Навіки справджена милість, на небесах Ти утвердив вірність Твою, [коли мовив] : 
<p>4 Я склав заповіта з вибраним Моїм, присягався Давидові, служникові Моєму. 
<p>5 Навіки настановлю насіння твоє, нащадкам твоїм засную престол твій. 
<p>6 І небеса славитимуть чудові діяння Твої, Господе, та вірність Твою у зібранні святих. 
<p>7 Бо хто на небесах зрівняється з Господом? Хто поміж синами могутніх може бути схожий на Господа? 
<p>8 Вельми бояться Бога у великій громаді святих, грізний він для всіх, хто оточує Його. 
<p>9 О, Господе, Боже сил! Хто сильніший, від Тебе, Господе? Або від Твоєї вірности, яка довкола Тебе. 
<p>10 Ти володарюєш над несамовиттям моря, коли підіймаються хвилі його, Ти упокорюєш їх. 
<p>11 Ти потрощив Рагава, як ураженого; міцним раменом Твоїм розпорошив ворогів Твоїх. 
<p>12 Твої небеса і Твоя земля; Світ, і те, що виповнює його, – Ти заснував. 
<p>13 Північ і південь Ти утворив; Фавор і Хермон Твоїм йменням радіють. 
<p>14 Міцне рамено Твоє, міцна рука Твоя, висока правиця Твоя! 
<p>15 Правосуддя і справедливість – спадок престолу Твого; милість та істина передують обличчю Твоєму. 
<p>16 Щасливий народ, що відає заклик сурми! Вони ходять у світлі обличчя Твого, Господе; 
<p>17 Йменням Твоїм вони радіють цілий день і у праведності Твоїй будуть піднесені. 
<p>18 Бо Ти прикраса сили їхньої і приязню Твоєю підноситься ріг наш. 
<p>19 Бо Господь – щит наш, і від Святого Ізраїлевого – цар наш. 
<p>20 Одного разу говорив Ти у видінні святому Твоєму і сказав: Я допоміг мужньому, підніс вибраного з народу. 
<p>21 Я надбав Давида, служника Мого, святим єлеєм Моїм помазав його. 
<p>22 Рука Моя буде з ним, і рамено Моє зміцнить його. 
<p>23 Ворог не здолає його, і син беззаконня не завдасть йому утисків. 
<p>24 Переможу перед ним ворогів його і уражу ненависників його. 
<p>25 І Моя вірність, і милість Моя з ним, і Моїм йменням піднесеться ріг його. 
<p>26 І покладу на море руку його, і на ріки правицю його. 
<p>27 Він буде називати Мене: Ти Батько мій, Бог мій і скеля рятунку мого. 
<p>28 Я вчиню його первістком, найвищим з-поміж царів землі. 
<p>29 Навіки збережу йому милість Мою, і заповіт Мій з ним буде вірний. 
<p>30 І продовжу навіки його насіння, і престол його – як дні неба.
<p>31 Якщо сини його залишать закона Мого і не будуть ходити за Моїми заповідями; 
<p>32 Якщо знехтують настановами Моїми і наказів Моїх не збережуть, 
<p>33 Навідаю жезлом беззаконня їхнє, і ударами – неправду їхню.
<p>34 А милости Моєї не відберу від нього та вірности Моєї не відкину. 
<p>35 Не відступлюся од заповіту Мого і не відмовлюся од того, що вийшло з уст Моїх. 
<p>36 Одного разу Я присягнувся святістю Моєю, – чи скажу неправду Давидові? 
<p>37 Насіння його житиме вічно, і престол його, мов сонце, переді Мною. 
<p>38 Вічно буде твердий, як місяць, і вірний свідок на небесах. 
<p>39 Але [нині] Ти відкинув з презирством, розгнівався на помазанця Твого. 
<p>40 Знехтував заповітом із служником Твоїм, кинув на землю корону його. 
<p>41 Зруйнував усі загороди його, учинив руїнами фортеці його. 
<p>42 Розграбовують його всі перехожі шляхом; він став посміховиськом у сусідів своїх. 
<p>43 Ти підніс правицю супротивників його, завдав радощів усім ворогам його. 
<p>44 Ти обернув назад лезо меча його і не зміцнив його на війні. 
<p>45 Відібрав у нього славу і престол його зруйнував до землі. 
<p>46 Скоротив дні юности його і покрив його соромом. 
<p>47 Доки, Господе, будеш утаємничуватися безперестану, і палатиме лють Твоя, мов огонь? 
<p>48 Пригадай мій коротенький вік: Для якої марноти витворив Ти всіх синів людських? 
<p>49 Хто з людей жив і не бачив смерти, визволив душу свою від руки гробу? 
<p>50 Де ж передніші милості Твої, Господе? Ти присягався Давидові істиною Твоєю. 
<p>51 Пригадай, Господе, поганьблення служників Твоїх, котре я ношу в надрах моїх від усіх потужних народів, 
<p>52 Як обмовляють вороги твої, Господе, як безчестять сліди помазанця Твого. 
<p>53 Благословенний Господь навіки! Амінь, амінь. 
<h4>ПСАЛОМ 89 
<p>1 Молитва Мойсея, чоловіка Божого. 
<p>2 Господе! Ти нам притулок від роду й до роду. 
<p>3 Передніше, аніж народилися гори, і Ти витворив землю і світ, і від віку й до віку Ти – Бог. 
<p>4 Ти повертаєш людину у тлін і говориш: Поверніться, сини людські! 
<p>5 Бо перед очима Твоїми тисяча літ, як день учорашній, коли він проминув і, [немов] сторожа нічна. 
<p>6 Ти, [наче] повінь, несеш їх, [мов] сон, – як трава, котра уранці виростає, вранці квітне і зеленіє, а на вечір в'яне і сохне. 
<p>7 Бо ми щезаємо від гніву Твого і від люті Твоєї ми збентежені. 
<p>8 Ти поклав беззаконня наші перед Тобою і потаємні гріхи наші перед світлом обличчя Твого. 
<p>9 Усі дні наші знебулися у гніві Твоєму; літа наші минають, як зітхання. 
<p>10 Днів наших сімдесят літ, а при більшій міцності вісімдесят літ, і найкраща пора їхня – праця і печаль, бо минають швидко, і ми летимо. 
<p>11 Хто знає силу гніву Твого? І лють Твою за мірою страху Твого? 
<p>12 Навчи нас так рахувати дні наші, щоб нам надбати серцем мудрість. 
<p>13 Обернися, Господе! Доки? Змилосердься над служниками Твоїми. 
<p>14 Насить нас уранці милістю Твоєю, і ми будемо радіти і веселитися упродовж усіх днів наших. 
<p>15 Розвесели нас за дні, [в котрі] ти уразив нас, за роки, [в котрі] ми бачили недобре. 
<p>16 Нехай звершиться на служниках Твоїх діяння Твоє і на синах їхніх слава Твоя. 
<p>17 І нехай буде прихильність Господа Бога нашого до нас, і в справі рук наших допоможи нам, у справі рук наших сприяй. 
<h4>ПСАЛОМ 90 
<p>1 [Той], що в оселі в утаємниченому місці Всевишнього живе, – під покровом Усемогутнього перебуває. 
<p>2 Скажу Господові: Він притулок мій і оборона моя, Бог мій, на Котрого я сподіваюся. 
<p>3 Він визволить тебе від тенет мисливця, від моровиці згубної. 
<p>4 Крильми Своїми покриє тебе, і під крилами Його будеш у безпеці; щит і огорожа – істина Його. 
<p>5 Не злякаєшся жахів уночі, стріли, що летітиме вдень.
<p>6 Моровиці, що блукає у мороці, і зарази, що винищує в полудень. 
<p>7 Упадуть біля тебе тисяча і десять тисяч праворуч тебе, але до тебе не наблизиться. 
<p>8 Тільки дивитися будеш очима своїми і бачитимеш помсту лиходіям. 
<p>9 Бо ти [сказав] : Господь – надія моя; Всевишнього вибрав ти притулком своїм. 
<p>10 Не спіткає тебе лихо, і моровиця не наблизиться до житла твого. 
<p>11 Бо Ангелам Своїм заповідає про тебе – охороняти тебе на всіх шляхах твоїх. 
<p>12 На руках понесуть тебе, щоб не спіткнувся об камінь ногою твоєю. 
<p>13 На гада і змія наступиш; топтатимеш лева і дракона. 
<p>14 За те, що він полюбив Мене, визволю його; високо піднесу його, тому що він спізнав ймення Моє. 
<p>15 Покличе Мене, – почую його і з ним Я буду в скорботі; визволю його, і прославлю його. 
<p>16 Тривалістю життя насичу його, і покажу йому порятунок Мій. 
<h4>ПСАЛОМ 91 
<p>1 Псалом. Пісня на суботній день. 
<p>2 Велика втіха – прославляти Господа і співати йменню Твоєму, Всевишній, 
<p>3 Звіщати вранці милість Твою та вірність Твою нічної пори, 
<p>4 На інструменті десятиструннім і на псалтирі, з піснею на гуслах. 
<p>5 Бо Ти розвеселив мене, Господе, діянням Твоїм, і я захоплююся діяннями рук Твоїх. 
<p>6 Які значні діяння Твої, Господе! Дивовижно глибокі помисли Твої. 
<p>7 Людина нерозважлива не відає, і невіглас не розуміє його. 
<p>8 У той час, коли лиходії виникають, мов трава, і ті, що чинять беззаконня, квітують, щоб зникнути навіки, 
<p>9 Ти, Господе, найвищий навіки. 
<p>10 Бо ось, вороги Твої, Господе – ось, вороги Твої гинуть, і будуть розпорошені всі, що чинять беззаконня; 
<p>11 А мого рога Ти підносиш, наче рога єдинорога, і я буду помазаний найчистішим єлеєм. 
<p>12 І око моє дивиться на занепад ворогів моїх, і вуха мої чують про тих, що повстають супроти мене. 
<p>13 Праведник цвіте, мов пальма, звищується, наче кедр на Ливані. 
<p>14 Посаджені в домі Господньому, вони розквітають на подвір'ях Бога нашого. 
<p>15 Вони і в похилих літах плодючі, соковиті і свіжі, 
<p>16 Щоби звіщати, що праведний Господь, скеля моя, і немає неправди в Ньому. 
<h4>ПСАЛОМ 92 
<p>1 Господь царює; Він одягнений величчю, одягнений Господь могутністю, Він підперезав Себе: тому світ стоїть твердо, не захитається. 
<p>2 Престол Твій поставлений міцно од віку; Ти – од вічности. 
<p>3 Здіймають потоки, Господе, підносять потоки голоса свого, підносять потоки легіт свій. 
<p>4 Але значніший леготу води, високих морських хвиль, – наймогутніший Господь на висоті. 
<p>5 Одкровення Твої беззаперечні. Святість вчинилася домові Твоєму, Господе, навіки. 
<h4>ПСАЛОМ 93 
<p>1 Боже помсти, Господе, Боже помсти, з'яви Себе! 
<p>2 Постань, Суддя землі, відплати помстою гордим. 
<p>3 Доки, Господе, лиходії, доки лиходії будуть утішатися? 
<p>4 [Як довго вони] вивергатимуть зухвалі речі [і] вихвалятимуться всі, що чинять беззаконня? 
<p>5 Винищують народ Твій, Господе, пригноблюють спадок Твій. 
<p>6 Вдову і захожого убивають, і сиріт умертвляють. 
<p>7 І говорять: не побачить Господь, і не зважить на це Бог Якова.
<p>8 Отямтеся, нерозважливі люди! Коли ви наберетеся розуму, невігласи! 
<p>9 Хіба не почує Той, що посадив вухо? Той, що витворив око, – хіба не побачить? 
<p>10 Той, що наставляє на розум народи, – невже не виправить, – Той, Хто навчає людину знання – невже не знає? 
<p>11 Господь відає думки людські, що вони марнота. 
<p>12 Блаженна людина, котру Ти, Господе, наставляєш на добрий розум, і навчаєш її закону Твого. 
<p>13 Щоб надбати їй спокій у лихоліття, аж доки лиходієві викопається яма. 
<p>14 Бо не відкине Господь народу Свого і не залишить спадку Свого. 
<p>15 Бо суд навернеться до правди, і за ним [прийдуть] усі справедливі серцем. 
<p>16 Хто повстане за мене на злодіїв? Хто постане за мене супроти тих, що чинять беззаконня? 
<p>17 Якби не Господь був мені помічником, невдовзі оселилася б моя душа у [країні] мовчання. 
<p>18 Коли я говорив: Ковзається нога моя, – милість Твоя, Господе, підтримувала мене. 
<p>19 Коли множаться мої скорботи в мені, то милості і розрада Твоя утішають душу мою. 
<p>20 Чи стане побіля Тебе престол убивників, що задумують насильство усупереч законові? 
<p>21 Натовпом вони сунуть на душу праведника і засуджують кров безневинну. 
<p>22 Але Господь – оборона моя, і Бог мій – фортеця притулку мого. 
<p>23 І наверне на них беззаконня їхнє, і злочинами їхніми винищить їх, винищить їх Господь, Бог наш. 
<h4>ПСАЛОМ 94 
<p>1 Прийдіть, заспіваємо Господові, вигукнемо Скелі порятунку нашого! 
<p>2 Станемо перед лицем Його із похвалою, у піснях будемо славити Його. 
<p>3 Бо Господь є Бог великий, Цар великий понад усіма богами. 
<p>4 У Його руці глибини землі, і верховини гір – також Його. 
<p>5 Його – море, і Він витворив його, і суходіл утворили руки Його. 
<p>6 Прийдіть, поклонимося і припадемо, і схилимо коліна перед лицем Господа, Творця нашого. 
<p>7 Бо Він Бог наш, і ми – народ пастви Його і вівці руки Його. О, якби ви дослухалися сьогодні голосу Його. 
<p>8 Не ожорсточуйте серця вашого, як у Мериві, як за дня спокуси в пустелі, 
<p>9 Де спокушали Мене батьки ваші, випробовували Мене і бачили діяння Мої. 
<p>10 Сорок літ Мене дратував рід оцей, і Я сказав: Це народ, що заблукав серцем; вони не спізнали шляхів Моїх; 
<p>11 І тому Я присягнувся у гніві Моєму, що вони не увійдуть до Мого спочину. 
<h4>ПСАЛОМ 95 
<p>1 Заспівайте Господові пісню нову; співайте Господові, уся земле! 
<p>2 Співайте Господові, благословляйте ймення Його, розносьте добру вість щоденно про порятунок від Нього! 
<p>3 Звіщайте в народах славу Його, у всіх племенах дива Його! 
<p>4 Бо великий Господь і прославлений вельми, Він грізний понад усіма богами. 
<p>5 Бо всі боги народів – ідоли, а Господь небеса витворив. 
<p>6 Слава і велич перед лицем Його, сила і краса у святині Його. 
<p>7 Складіть подяку Господові, племена народів, піднесіть Господню честь і славу. 
<p>8 Піднесіть Господню славу і ймення Його, несіть дари і приходьте на подвір'я Його. 
<p>9 Поклоніться Господові у пишних шатах святині. Тремти перед лицем Його, вся земле! 
<p>10 Скажіть народам: Господь царює! Тому несхитний світ, не захитається. Він буде судити народи справедливо. 
<p>11 Нехай веселяться небеса, і нехай радіє земля; нехай нуртує море і що виповнює його. 
<p>12 Нехай радіє поле і все, що на ньому, і нехай радіють усі дерева гайові 
<p>13 Перед лицем Господа; бо йде, бо йде судити землю по правді, Він буде судити всю землю і народи за істиною Своєю. 
<h4>ПСАЛОМ 96 
<p>1 Господь царює: нехай радіє земля; нехай веселяться численні острови. 
<p>2 Хмарина і морок довкола Нього; правда і суд – підвалина престолу Його. 
<p>3 Перед Ним іде вогонь і довкола спопеляє ворогів Його.
<p>4 Блискавиці Його освітлюють світ; земля бачить і тремтить. 
<p>5 Гори, як віск, тануть від присутности Господа, від присутности Господа вся земля. 
<p>6 Небеса звіщають правду Його, і всі народи бачать славу Його. 
<p>7 Хай осоромляться всі, хто служить бовванам різьбленим, хто хвалиться ідолами. Поклоніться Йому, всі боги! 
<p>8 Чує Сіон і радіє, і веселяться доньки Юдині заради судів Твоїх, Господе. 
<p>9 Бо Ти, Господе, найвищий понад усією землею, піднесений понад усіма богами. 
<p>10 Хто Господа любить, – ненавидьте зло. Він береже душі святих Своїх; з руки лиходіїв визволяє їх. 
<p>11 Світло промениться на праведника, і на справедливого серцем – радість. 
<p>12 Радійте, праведні у Господі, і прославляйте пам'ять святости Його. 
<h4>ПСАЛОМ 97 
<p>1 Співайте Господові нову пісню; бо Він витворив чудеса. Його правиця і святе рамено Його здобули Йому перемогу. 
<p>2 З'явив Господь рятунок Свій, відкрив перед очима народів правду Свою. 
<p>3 Пригадав Він милість Свою і вірність Свою до Ізраїлевого дому. Усі кінці землі побачили рятунок Бога нашого. 
<p>4 Вигукуйте Господові, вся земле, радійте, веселіться і співайте. 
<p>5 Співайте Господові з гуслами, з голосом псалмоспіву. 
<p>6 При звукові сурм і рогу, святкуйте перед Царем Господом. 
<p>7 Нехай нуртує море і що виповнює його, всесвіт і все, що живе в ньому; 
<p>8 Нехай ріки плещуть у долоні; нехай радіють разом гори 
<p>9 Перед Господом, бо він іде судити землю. Він буде судити світ праведно і народи – справедливо. 
<h4>ПСАЛОМ 98 
<p>1 Господь царює; нехай же тремтять народи! Він сидить на херувимах; нехай здригається земля! 
<p>2 Господь на Сіоні великий, і високий над усіма народами. 
<p>3 Нехай прославляють велике і грізне ймення Твоє; Святе воно! 
<p>4 І могутність царя любить суд. Ти утвердив справедливість; суд і правду Ти звершив у Якові. 
<p>5 Звеличуйте Господа, Бога нашого, і поклоняйтеся підніжжю Його: святий Він! 
<p>6 Мойсей та Аарон поміж священиками, і Самуїл між тими, що закликають ймення Його, зверталися до Господа, і Він відповідав їм.
<p>7 У стовпі хмаровому говорив Він до них; вони берегли Його заповіта і настанови, котрі Він дав їм. 
<p>8 Господе, Боже наш! Ти зважав на них; Ти був для них Богом вибачним, але чинив помсту за діяння їхні. 
<p>9 Звеличуйте Господа, Бога нашого, і вклоняйтеся на святій горі Його, бо святий Господь, Бог наш.
<h4>ПСАЛОМ 99 
<p>1 Вигукуйте Господові, всі землі! 
<p>2 Служіть Господові з радістю; увійдіть в Його присутність зі співами. 
<p>3 Спізнайте, що Господь є Бог, що Він витворив нас, а не ми самі себе, і ми Його народ, і вівці пасовища Його. 
<p>4 Увійдіть в Його брами з удячністю, на подвір'я Його з похвалою. Прославляйте Його, благословляйте ймення Його. 
<p>5 Тому, що Бог добрий: милість Його наповік, а істина Його від роду й до роду. 
<h4>ПСАЛОМ 100 
<p>1 Милість і суд буду співати Тобі, Господе, буду співати. 
<p>2 Буду йти до мудрости шляхом досконалим; коли ж Ти прийдеш до мене? Буду ходити з досконалим серцем осередь дому мого.
<p>3 Не покладу перед очима моїми речі нечестивої; справу тих, що відвернулися, я ненавиджу; не приліпиться вона до мене. 
<p>4 Серце нечестиве буде далеко від мене; лихої людини я не буду знати. 
<p>5 Того, що вчиняє наклепи таємно на ближнього твого, прожену; гордого очима і пихатого серцем не прийму. 
<p>6 Очі мої на вірних землі, щоб вони були біля мене і хто ходить шляхом досконалим, той буде служити мені. 
<p>7 У домі моєму не житиме підступний, той, що виповідає неправду, не залишиться перед очима моїми. 
<p>8 Від молодого ранку буду винищувати всіх лиходіїв краю, щоб викоренити з міста Господнього всіх, що чинять беззаконня. 
<h4>ПСАЛОМ 101 
<p>1 Молитва змученого, коли він сумує і виливає перед Господом журу свою. 
<p>2 Господе! Почуй молитву мою, і благання моє нехай прилине до Тебе. 
<p>3 Не утаємничуй лиця Твого від мене; у день скорботи моєї прихили до мене вухо Твоє; у день, [коли звернуся до Тебе], поспіши відповісти мені. 
<p>4 Бо щезли, як дим, дні мої, і кістки мої обпалені, як головешка. 
<p>5 Серце моє зазнало урази, і висохло, наче трава, аж так, що я забуваю споживати хліб мій. 
<p>6 Від голосу стогону мого кістки мої прилипли до шкіри моєї. 
<p>7 Я став скидатися на пелікана в пустелі; я став, наче сова у руїнах. 
<p>8 Не сплю і сиджу, мовби самітня птаха на даху. 
<p>9 Щодня обмовляють мене вороги мої, і гнівливі на мене проклинають мене. 
<p>10 Я їм попіл, як хліб, і питво моє розчиняю слізьми 
<p>11 Від гніву Твого і обурення Твого; бо Ти підніс мене і скинув мене. 
<p>12 Дні мої – як тінь, що відхиляється; і я висох, мов трава. 
<p>13 Але Ти, Господе, вічно живеш, і пам'ять про Тебе – з роду й до роду. 
<p>14 Ти постанеш, змилосердишся над Сіоном; бо час уже помилувати його; бо прийшла означена година; 
<p>15 Бо служники Твої полюбили навіть каміння його, і тлін його шанують. 
<p>16 І злякаються народи ймення Господнього, і всі царі земні – слави Твоєї. 
<p>17 Бо розбудує Господь Сіон і з'явиться у славі Своїй. 
<p>18 Зважить на молитву безпомічних і не відкине благань їхніх. 
<p>19 Запишеться про це для роду наступного, і покоління прийдешнє хвалитиме Господа; 
<p>20 Бо Він дивиться з висоти Своєї святині; із небес поглядає Господь на землю. 
<p>21 Аби почути стогін в'язнів, щоб визволити рокованих на смерть. 
<p>22 Щоб звіщали на Сіоні ймення Господнє, і хвалу Його – в Єрусалимі, 
<p>23 Коли зберуться разом народи і царства для служіння Господові. 
<p>24 Виснажив Він на шляху сили мої, скоротив дні мої. 
<p>25 Я сказав: Боже мій! Не забери мене на половині днів моїх. Твої літа – від роду й до роду. 
<p>26 На початку Ти заснував землю, і небеса – діяння рук Твоїх. 
<p>27 Вони загинуть, а Ти житимеш; і всі вони, мов одежа, постаріють, і, наче одяг, Ти переміниш їх, – і зміняться. 
<p>28 Але Ти – той самий, і літа Твої не скінчаться. 
<p>29 Сини служників Твоїх будуть жити, і насіння їхнє буде стояти перед Тобою. 
<h4>ПСАЛОМ 102 
<p>1 Благослови, душе моя, Господа, і все те, що є в мені – святе ймення Його. 
<p>2 Благослови, душе моя, Господа, і не забувай усіх щедрот Його. 
<p>3 Того, Хто прощає всі беззаконня твої, і недуги твої зціляє. 
<p>4 Від могили життя твоє визволяє, увінчує тебе милістю і щедротами. 
<p>5 Насичує добром бажання твоє; оновлюється, наче в орла, юність твоя. 
<p>6 Господь чинить правду і суд усім пригнобленим. 
<p>7 Він показав шляхи Свої Мойсеєві, синам Ізраїлевим – діяння Свої. 
<p>8 Щедрий і милостивий Господь, повільний на гнів і багатий на милість. 
<p>9 Не завжди Він дорікає уповні, і не вічно гнів триматиме. 
<p>10 Не за гріхами нашими учинив Він з нами, і не за провинами нашими дав нам. 
<p>11 Бо, як високе небо над землею, так велика милість [Господа] до тих, що бояться Його. 
<p>12 Як далекий схід від заходу, так віддалив Він од нас беззаконня наші. 
<p>13 Як батько милує синів, так милує Господь тих, що бояться Його. 
<p>14 Бо Він знає з чого ми зліплені, Він пам'ятає, що ми – порох. 
<p>15 Дні людини – мов трава; мов квіт польовий, так вона квітне. 
<p>16 Пролине над нею вітер, і немає її, і місце її вже не буде знати її. 
<p>17 А милість Господня од віку й до віку до тих, що бояться Його, 
<p>18 І правда Його на синах синів, що бережуть заповіта Його, і пам'ятають заповіді Його, щоб виконувати їх. 
<p>19 Господь на небесах поставив престола Свого, і царство Його над усім володарює. 
<p>20 Благословіть Господа, [всі] Ангели Його, міцні силою, і такі, що виконують заповіді Його, підкоряючись голосові слова Його. 
<p>21 Благословіть Господа, все військо Його, служителі Його, що виконують волю Його. 
<p>22 Благословіть Господа, всі діяння Його, на всіх місцях володарювання Його. Благослови, душе моя, Господа! 
<h4>ПСАЛОМ 103 
<p>1 Благослови, душе моя, Господа! Господе! Боже мій! Ти дивовижно великий, Ти одягнений славою і величчю. 
<p>2 Ти покриваєшся світлом, як завісою; розпросторюєш небо, мов шатро; 
<p>3 Влаштовуєш над водами горішні палати Твої, вчиняєш хмарини Твоєю колісницею, простуєш на крилах вітру. 
<p>4 Ти витворюєш ангелами Твоїми духів, служників Твоїх – вогонь палаючий. 
<p>5 Ти поклав підмурки землі, не захитається вона повіки. 
<p>6 Безоднею, немов шатами, покрив Ти її; понад горами стоять води. 
<p>7 Від гніву Твого течуть вони; від голосу грому Твого квапливо втікають. 
<p>8 Виходять на гори, сходять в долини, на місце, котре Ти заснував для них. 
<p>9 Ти окреслив рубіж, котрого не перейдуть, і не повернуться знову, аби покрити землю. 
<p>10 Ти послав джерела в долини, які поміж горами протікають, 
<p>11 Усіх польових звірів напувають; дикі віслюки гамують спрагу свою. 
<p>12 Біля них живуть птахи небесні; поміж гіллям співають. 
<p>13 Ти напуваєш гори із світлиць Твоїх, плодами діянь Твоїх насичується земля. 
<p>14 Ти вирощуєш траву для худоби і зелень – на користь людям, щоб вони отримували плід від землі. 
<p>15 І вино, котре звеселює серце людини, і єлей, від котрого сяє лице її, і хліб, котрий зміцнює серце людини. 
<p>16 Насичуються дерева Господні, кедри ливанські, котрих Він посадив. 
<p>17 На них гніздяться птахи; кипариси – оселя лелеці; 
<p>18 Високі гори – притулок для кіз диких, скелі – для барсуків притулок. 
<p>19 Він витворив місяця для [визначення] часу; сонце відає свій захід. 
<p>20 Ти розпросторюєш темряву, і буває ніч, у пітьмі її блукають всі лісові звірі. 
<p>21 Леви ричать за здобиччю і просять у Бога поживи собі.
<p>22 Сходить сонце, [і] вони збираються, і лягають у своїх лігвищах. 
<p>23 Виходить людина на клопоти свої, і на працю свою до вечора. 
<p>24 Які численні діяння Твої, Господе! Все вчинив Ти премудро; земля виповнена витворами Твоїми. 
<p>25 Це море – велике і просторе: там плазуни, котрих безліч, тварини малі з великими. 
<p>26 Там плавають кораблі, і цей левіятан, котрого Ти вчинив, щоб йому бавитися у морі. 
<p>27 Усі вони від Тебе наджидають, щоб Ти дав їм харчі їхні у відповідний час. 
<p>28 Даєш їм – приймають, розтулюєш руку Твою – насичуються добром. 
<p>29 Утаємничиш лице Твоє – бентежаться; відбереш духа їхнього – помирають і в порох свій повертаються.
<p>30 Пошлеш духа Твого – вчиняються, і Ти оновлюєш лице землі. 
<p>31 Нехай же буде Господові слава, навіки; нехай радіє Господь діяннями Своїми! 
<p>32 Погляне на землю, – і вона здригається; торкнеться гір, і вони в диму. 
<p>33 Буду співати Господові упродовж мого життя, буду співати Богові моєму, доки житиму. 
<p>34 Нехай буде приємна для Нього пісня моя; буду радіти Господом. 
<p>35 Нехай щезнуть грішники на землі, і беззаконних нехай не буде ніколи. Благослови, душе моя, Господа! Алілуя! Амінь! 
<h4>ПСАЛОМ 104 
<p>1 Дякуйте Господові; кличте ймення Його; звіщайте в народах діяння Його. 
<p>2 Оспівуйте Його і співайте Йому, звіщайте про всі чудеса Його. 
<p>3 Хваліться йменням Його святим; нехай радіє серце тих, що шукають Господа. 
<p>4 Шукайте Господа і сили Його, шукайте лиця Його завжди. 
<p>5 Пригадуйте чудеса Його, котрі вчинив, ознаки Його і суди уст Його, 
<p>6 Ви, сім'я Авраамове, служники Його, сини Якова, вибрані Його. 
<p>7 Він Господь Бог наш: на всій землі суди Його. 
<p>8 Вічно пам'ятає заповіта Свого, слово, [котре] заповідав для тисячі родів. 
<p>9 Котре заповідав Авраамові і клятву Свою Ісаакові. 
<p>10 І обзначив те Якові в законі та Ізраїлеві у заповіті вічному. 
<p>11 Кажучи: Тобі дам землю Ханаанську як частку спадщини вашої. 
<p>12 Коли їх було ще замало числом, дуже мало, і вони були чужинцями на ній, 
<p>13 І переходили від народу до народу, з царства до іншого племени, 
<p>14 Нікому не дозволяв ображати їх, і забороняв це чинити царям. 
<p>15 Не торкайтеся помазанців Моїх, і пророкам Моїм не чиніть лиха. 
<p>16 І прикликав голод на землю; кожне стебло хлібне винищив. 
<p>17 Послав перед ним чоловіка: в рабство продали Йосипа. 
<p>18 Закували в кайдани його ноги; залізо спізнала душа його, 
<p>19 Аж доки звершилося слово Його: Слово Господнє випробувало його. 
<p>20 Послав цар, і визволив його, володар народів, і дарував йому волю. 
<p>21 Настановив його господарем над домом своїм і управителем над всіма володіннями своїми, 
<p>22 Щоб він напучував вельможних його за своєю волею, і старшин його навчав мудрости. 
<p>23 Тоді прийшов Ізраїль до Єгипту, і переселився Яків на землю Хамову. 
<p>24 І вельми розмножив [Бог] народ Свій, і вчинив його сильнішим ворогів його. 
<p>25 Викликав у серці їхньому ненависть супроти народу Свого і хитрощі супроти служників Його. 
<p>26 Послав Мойсея, служника Свого, Аарона, котрого вибрав. 
<p>27 Вони показали між ними слова ознак Його і чудеса [Його] на землі Хамовій. 
<p>28 Послав пітьму і вчинив морок, і не вчинили опору слову Його. 
<p>29 Перетворив на кров їхню воду, і виморив їхню рибу. 
<p>30 Земля їхня вчинила багато жаб [навіть] в опочивальні царів їхніх. 
<p>31 Він сказав, і з'явилися різні комахи, і комарі, на всі володіння їхні. 
<p>32 Замість дощу наслав на них град, спопеляючий вогонь на землю їхню. 
<p>33 І повибивав їхній виноград і фігові сади, і понищив дерева у володіннях їхніх. 
<p>34 Сказав, і налетіла сарана, і гусінь без ліку; 
<p>35 І пожерли всю траву на землі їхній, і поїли плоди у краї їхньому. 
<p>36 І уразив кожного первістка в краю їхньому, початок усієї сили їхньої. 
<p>37 І вивів [Ізраїльтян] із сріблом і золотом, і не було у колінах їхніх недужого. 
<p>38 Зрадів Єгипет виходові їхньому; бо страх від них запопав його. 
<p>39 Розпросторив хмарину, наче покривало [їм], і вогонь, щоб світити [їм] уночі. 
<p>40 Просили, і Він послав перепілок, і хлібом небесним насичував їх. 
<p>41 Розколов скелю, і потекла вода, потекла суходолом. 
<p>42 Бо пригадав Він святе слово Своє до Авраама, служника Свого, 
<p>43 І вивів народ Свій у радощах, вибраних Своїх у веселощах. 
<p>44 І дав їм землю народів, і вони успадкували працю чужинців, 
<p>45 Щоб дотримувалися настанов Його і берегли закони Його. Алілуя! 
<h4>ПСАЛОМ 105 
<p>1 Дякуйте Господові, бо Він щедрий, бо навіки милість Його. 
<p>2 Хто оповість про всі великі діла Господні і повідає про всю славу Його! 
<p>3 Блаженні, що пильнують суд і чинять правду о будь-якій порі. 
<p>4 Згадай про мене, Господе, у приязні до народу Твого; відвідай мене порятунком Твоїм, 
<p>5 Щоб мені бачити благополуччя вибраних Твоїх, радіти радістю Твоєю, хвалитися зі спадком Твоїм. 
<p>6 Згрішили ми з батьками нашими, вчинили беззаконня, вчинили неправду. 
<p>7 Батьки наші в Єгипті не зрозуміли чудес Твоїх, не пам'ятали багато милостей Твоїх і збунтувалися біля моря, біля Червоного моря. 
<p>8 Але Він урятував їх заради ймення Свого, щоб показати могутність Свою. 
<p>9 Він заборонив морю Червоному, і воно висохло; і провів їх безоднями, як суходолом. 
<p>10 І врятував їх від руки ненависника, і визволив їх від руки ворога. 
<p>11 Води накрили ворогів їхніх, жодного з них не залишилося. 
<p>12 І повірили вони словам Його, [і] заспівали похвалу Йому. 
<p>13 [Але] невдовзі забули діяння Його, не діждалися Його волевиявлення; 
<p>14 Захопилися похотями в пустелі і спокушали Бога в незаселеній. 
<p>15 І Він виконав прохання їхнє, [але] послав виразку на душі їхні. 
<p>16 І позаздрили у таборі Мойсеєві [та] Ааронові, святому Господньому. 
<p>17 Розсілася земля і поглинула Датана, і накрила юрмище Авіронове. 
<p>18 І спалахнув огонь у юрмищі їхньому, і полум'я спопелило лиходіїв. 
<p>19 Виготовили теля біля Хориву і вклонилися виливаному ідолові. 
<p>20 І проміняли славу свою на зображення бика, що жує траву. 
<p>21 Забули Бога, Рятівника свого, що звершував визначне у Єгипті, 
<p>22 Дивовижне у краю Хамовому, страшне над морем Червоним. 
<p>23 І хотів понищити їх, якби Мойсей, вибраний Його, не став перед Ним у виломі, щоб відвернути гнів Його, щоб не понищив [їх] ! 
<p>24 І зреклися вони землі жаданої, не вірили слову Його.
<p>25 І ремствували в шатрах своїх, і нехтували голосом Господнім. 
<p>26 І підніс Він руку Свою на них, щоб повалити їх у пустелі, 
<p>27 Повалити насіння їхнє в народах і розпорошити їх по країнах. 
<p>28 Вони приліпилися до Ваал-Пеора і їли пожертви мертвим. 
<p>29 І дратували [Бога] вчинками своїми, і уразила їх виразка. 
<p>30 І постав Пінхас, і звершив суд, – і зупинилася ураза. 
<p>31 І [це] зараховано йому в праведність від роду й до роду навіки. 
<p>32 І прогнівали [Бога] над водою Мериви, і Мойсей зазнав лиха через них. 
<p>33 Бо вони завдали прикрости духові його, і він у гніві говорив устами своїми. 
<p>34 Не винищили народів, про котрих сказав їм Господь. 
<p>35 Але перемішалися з поганами і навчилися їхніх учинків. 
<p>36 Служили ідолам їхнім, [котрі] були для них пасткою. 
<p>37 І приносили синів своїх і доньок своїх у пожертву демонам. 
<p>38 Проливали кров безневинну, кров синів своїх і доньок своїх, котрих приносили на пожертву ідолам Ханаанським, – і опоганилася земля кров'ю. 
<p>39 Опоганювали себе вчинками своїми, і вчиняли блуд. 
<p>40 І спалахнув гнів Господній на народ Його, і став Йому огидним спадок Його. 
<p>41 І віддав їх в руки поганів, і ненависники їхні стали панувати над ними. 
<p>42 Вороги їхні завдали їм утисків, і вони упокорювалися під рукою їхньою. 
<p>43 Багато разів Він визволяв їх; а вони дратували [Його] упертістю своєю, і зазнавали приниження за беззаконня свої. 
<p>44 Але Він зважав на скорботу їхню, коли чув волання їхнє. 
<p>45 І згадував заповіта Свого з ними, і жалкував за вчинене за щедрою милістю Своєю. 
<p>46 І пробуджував до них співчуття у всіх, хто полонив їх. 
<p>47 Урятуй нас, Господе, Боже наш, і збери нас від народів, щоб прославляти святе ймення Твоє, хвалитися Твоєю славою. 
<p>48 Благословенний Господь, Бог Ізраїлів, од віку й до віку. І нехай скаже увесь народ: Амінь! Алілуя! 
<h4>ПСАЛОМ 106 
<p>1 Прославляйте Господа, бо Він добрий, бо навіки милість Його!
<p>2 Так нехай скажуть визволені Господом, котрих він визволив від руки ворога. 
<p>3 І зібрав з країн, зі сходу і заходу, від півночі і моря. 
<p>4 Вони блукали в пустелі безлюдними шляхами і не знаходили населеного міста; 
<p>5 Зазнали голоду і спраги, душа їхня знемагалася в них. 
<p>6 Але в скорботі своїй вони заволали до Господа, і Він визволив їх від лиха їхнього. 
<p>7 І повів їх надійним шляхом, щоб вони простували до велелюдного міста. 
<p>8 Нехай же прославляють Господа за милість Його і за дивовижні діяння Його для синів людських! 
<p>9 Бо Він погамував спраглу душу і душу голодну виповнив щедротами. 
<p>10 Вони сиділи в пітьмі і в тіні смертній, скуті скорботою і залізом; 
<p>11 Бо не підкорялися словам Божим і нехтували волею Всевишнього. 
<p>12 Він упокорив серце їхнє роботою; вони спіткнулися, і ніхто не допоміг. 
<p>13 Але заволали до Господа у скорботі своїй, і Він вирятував їх од лиха їхнього; 
<p>14 Вивів їх із пітьми і тіні смертної, і розбив їхні кайдани. 
<p>15 Нехай же прославляють Господа за милість Його; за дивовижні діяння Його для синів людських! 
<p>16 Бо Він зруйнував мідні брами і засуви залізні зламав. 
<p>17 Нерозважливі страждали за беззаконні шляхи свої і за неправду свою; 
<p>18 Од всілякої їжі одверталася душа їхня, і вони наближалися до брами смерти. 
<p>19 Але заволали вони до Господа у скорботі своїй, і Він вирятував їх від лиха їхнього; 
<p>20 Послав слово Своє і уздоровив їх, визволив їх від могил їхніх. 
<p>21 Нехай же прославляють Господа за милість Його і за дивовижні діяння Його для синів людських! 
<p>22 Нехай приносять Йому пожертву хвали і нехай звіщають про діяння Його у співах! 
<p>23 Ті, що відходять на кораблях у море, а також ті, що вчиняють справи на великих водах, 
<p>24 Бачать діяння Господа і чудеса Його у глибинах: 
<p>25 Він скаже – і постане буряний вітер, і високо здіймає хвилі Його. 
<p>26 Злітають до небес, і падають у безодні; душа їхня танула від лиха. 
<p>27 Вони крутяться і хитаються, мов п'яні, і вся мудрість їхня щезає. 
<p>28 Але заволали до Господа у скорботі своїй, і Він вивів їх з лиха їхнього. 
<p>29 Він перетворює бурю на тишу, і хвилі замовкають. 
<p>30 І радіють, що вони затихли, і Він приводить їх до бажаної пристані. 
<p>31 Нехай же прославляють Господа за милість Його і за дивовижні діяння Його для синів людських! 
<p>32 Нехай звеличують Його у зібранні народному і нехай прославляють Його на сході старшини. 
<p>33 Він перетворює ріки на пустелі, а джерела води – на суходіл. 
<p>34 Землю плодючу – на солончаки, за безчестя тих, що живуть на ній. 
<p>35 Він перетворює пустелю на озеро і землю безводну – на джерела води; 
<p>36 І оселяє там – таки голодних, і вони розбудовують місто для прожиття; 
<p>37 Засівають поля, насаджують виноградники, котрі приносять їм щедрі плоди, 
<p>38 Він благословляє їх, і вони вельми розмножуються, і худобу їхню не зменшує. 
<p>39 А змаліли вони і впали від пригноблення, лихоліття і скорботи; 
<p>40 Він виливає безчестя на князів і залишає їх блукати в пустелі, де немає шляхів. 
<p>41 А вбогого вирятовує з біди і примножує його рід, мов отару овець. 
<p>42 Праведники бачать це і радіють, а всіляке безчестя замикає уста свої. 
<p>43 Хто мудрий, той завважить це і зрозуміє милість Господню. 
<h4>ПСАЛОМ 107 
<p>1 Пісня; Псалом Давидів; 
<p>2 Готове серце моє, Боже; буду співати і оспівувати у славі моїй. 
<p>3 Підведися, псалтире і гусла! Я [теж] підведуся вдосвіта. 
<p>4 Буду прославляти Тебе, Господе, поміж народами; буду оспівувати Тебе серед племен. 
<p>5 Бо вище небес милість Твоя і до хмарин істина Твоя. 
<p>6 Будь звеличений понад небесами, Боже; понад усією землею [нехай лине] слава Твоя, 
<p>7 Щоби визволилися улюблені Твої; врятуй правицею Твоєю і почуй мене. 
<p>8 Бог сказав у святості Своїй: Переможу, поділю Сихем і долину Суккотську поміряю. 
<p>9 Мій Ґілеад, Мій Манасія, Єфрем – фортеця голови Моєї, Юда – Законодавець Мій. 
<p>10 Моав – чаша Моя для миття, на Едома простягну чобота Мого, над землею филистимською вигукувати буду. 
<p>11 Хто заведе мене у фортечне місто? Хто доведе мене до Едома? 
<p>12 Чи не Ти, Боже, [Котрий] відкинув нас, і не виходиш, Боже, з військом нашим? 
<p>13 Надай нам допомогу у тіснотах, бо захист людський марний. 
<p>14 З Богом ми виявимо силу; Він потопче ворогів наших. 
<h4>ПСАЛОМ 108 
Диригентові хору. Псалом Давидів. 
<p>1 Боже похвали моєї! Не мовчи. 
<p>2 Бо розтулилися на мене уста лиходіїв і уста підступні; говорять зі мною язиком брехливим. 
<p>3 Звідусіль оточують мене словами ненависті, озброюються супроти мене без причини. 
<p>4 За любов мою вони ворогують на мене, а я молюся. 
<p>5 Віддячують мені за добро злом, за любов мою – ненавистю. 
<p>6 Постав над ним лиходія, і сатана нехай стане по праву руку від нього. 
<p>7 Коли буде судитися, нехай вийде звинуваченим, і молитва його нехай буде гріхом. 
<p>8 Нехай дні його будуть короткими, і маєток його нехай забере інший. 
<p>9 Діти його нехай будуть сиротами, і дружина його – вдовою. 
<p>10 Нехай поневіряються його діти і жебракують, і просять [хліба] з руїн своїх. 
<p>11 Нехай відбере лихвар усе, що в нього є, і нехай чужі розкрадуть працю його. 
<p>12 Нехай не буде співчутливого до нього, нехай не буде такого, що милує сиріт його; 
<p>13 Нехай будуть нащадки його на загибель, і нехай витреться ім'я їхнє в прийдешньому роді. 
<p>14 Нехай буде пригадане перед Господом беззаконня батьків його, і гріх матері його нехай не зітреться. 
<p>15 Нехай будуть вони завжди перед Господом, і нехай знищить Він пам'ять їхню на землі. 
<p>16 За те, що він забув надавати милість, але переслідував чоловіка бідного, і вбогого, і засмученого серцем, щоб умертвити його. 
<p>17 Як полюбив прокляття, – воно й прийде на нього; не захотів благословення – воно й відійде од нього. 
<p>18 Як одягнувся прокляттям, наче ризою, і нехай увійде воно, наче вода, у нутрощі його, і, немов єлей, у кістки його.
<p>19 Нехай буде воно йому, мов одежа, в котру він одягається, і неначе пояс, котрим завжди оперізується. 
<p>20 Така заплата від Господа ворогам моїм і тим, що говорять лихе на мою душу. 
<p>21 А зі мною, Господе, Господе, чини заради ймення Твого: бо щедра милість Твоя; врятуй мене.
<p>22 Бо я бідний і вбогий, і серце моє в ранах у мені. 
<p>23 Я щезаю, мов тінь, що відходить; проганяють мене, мов сарану. 
<p>24 Коліна мої знесилені від посту, і тіло моє виснажилося. 
<p>25 Я став для них посміховиськом; забачивши мене, – хитають головами. 
<p>26 Допоможи мені, Господе, Боже мій; урятуй мене за милістю Твоєю. 
<p>27 Нехай спізнають, що це – Твоя рука, і що Ти, Господе, вчинив це. 
<p>28 Вони проклинають, а Ти благослови; вони повстають, але будуть посоромлені; а служник Твій нехай звеселиться. 
<p>29 Нехай одягнуться супротивники мої безчестям і, немов одежею, покриються соромом своїм.
<p>30 Тоді я голосно прославлятиму Господа устами своїми, і серед багатьох прославлятиму Його. 
<p>31 Бо Він стоїть праворуч бідного, щоб урятувати його від тих, що засуджують душу його. 
<h4>ПСАЛОМ 109 
<p>1 Сказав Господь Господові моєму: сиди праворуч Мене, аж доки покладу ворогів Твоїх до підніжжя ніг Твоїх. 
<p>2 Берло сили Твоєї пошле Господь із Сіону; пануй поміж ворогів Твоїх. 
<p>3 У день сили Твоєї народ Твій готовий в оздобах святині; з лона [раніше] вранішньої зорі, наче росу, Я породив Тебе. 
<p>4 Присягався Господь і не буде каятися: "Ти священик навіки за чином Мелхиседека". 
<p>5 Господь праворуч Тебе. Він у день гніву Свого уразить царів. 
<p>6 Звершить суд над народами, виповнить [землю] трупами, подолає голову в країнах численних. 
<p>7 Із потоку на шляху буде пити, і тому піднесе голову. 
<h4>ПСАЛОМ 110 
<p>1 Прославляю [Тебе], Господе, всім серцем [моїм] на раді праведних і в зібранні. 
<p>2 Великі діяння Господні, бажані для всіх, що люблять їх. 
<p>3 Діяння Його – слава і краса, і правда Його буде вічно. 
<p>4 Незабутніми вчинив Він чудеса свої, милостивий та виповнений співчуттям Господь. 
<p>5 Поживу дає тим, що бояться Його; вічно пам'ятає заповіта Свого. 
<p>6 Силу діянь Своїх з'явив Він народові Своєму, щоб дати йому спадок поганів. 
<p>7 Діяння рук Його істина і суд; всі заповіді Його безпомильні, 
<p>8 Несхитні навіки і віки, засновані на істині і правоті. 
<p>9 Визволення послав Він народові Своєму; заповідав навіки заповіта Свого, святе і грізне ймення Його! 
<p>10 Початок мудрости – страх Господній; розуміння добре у тих, хто виконує [заповіді Його]. Хвала Йому линутиме вічно. 
<h4>ПСАЛОМ 111 
<p>1 Блаженний муж, що боїться Господа і вельми радіє у заповідях Його. 
<p>2 Міцним буде на землі насіння його; рід праведних благословиться.
<p>3 Достаток і багатство в домі його, і правда його буде вічно. 
<p>4 У пітьмі сходить світло правим; добрий він, і милосердний, і виповнений співчуттям і праведністю. 
<p>5 Добрий чоловік милує і позичає; він надасть певність словам своїм на суді. 
<p>6 Він ніколи не захитається; у вічній пам'яті буде праведник. 
<p>7 Не злякається лихої обмови; серце його міцне, сподіваючись на Господа. 
<p>8 Утверджене серце його; він не злякається, коли гляне на ворогів своїх. 
<p>9 Він розтратив, роздав убогим; правда його є завжди; ріг його піднесеться у славі. 
<p>10 Лиходій побачить [це], і буде вражений, заскрегоче зубами своїми і розтане. Бажання лиходіїв загине. 
<h4>ПСАЛОМ 112 
<p>1 Хваліть, служники Господні, хваліть ймення Господнє. 
<p>2 Нехай буде ймення Господнє благословенним віднині й навіки. 
<p>3 Від сходу сонця до заходу [нехай] прославляється ймення Господнє. 
<p>4 Високий над усіма народами Господь; над небесами слава Його. 
<p>5 Хто, як Господь, Бог наш, Котрий, живучи на висоті, 
<p>6 Нахиляється, щоб дивитися на небо і на землю; 
<p>7 Із пороху підводить бідного, із сміття підносить убогого. 
<p>8 Щоби посадити його з князями, з князями народу Його; 
<p>9 Неплідну оселяє в дім матір'ю, що радіє за дітей! Алілуя! 
<h4>ПСАЛОМ 113 
<p>1 Коли вийшов Ізраїль з Єгипту, дім Якова – з народу чужинського, 
<p>2 Юда був святинею Його, а Ізраїль – володінням Його. 
<p>3 Море побачило і побігло; Йордан завернув назад. 
<p>4 Гори стрибали, як баранці, і пагорби, мов ягнята. 
<p>5 Що з тобою, море, що ти побігло, і [з тобою], Йордане, що ти завернув назад? 
<p>6 Що ви стрибаєте, гори, як баранці, і ви, пагорби, немов ягнята? 
<p>7 Перед лицем Господнім тремти, земле, перед лицем Бога Якового, 
<p>8 Що перетворює скелю на озеро води, і камінь – на джерело водяне.
<p>9 Не нам, Господе, не нам, але йменню Твоєму дай славу, заради милости Твоєї, заради істини Твоєї. 
<p>10 Нащо поганам казати: Де ж їхній Бог? 
<p>11 Бог наш на небесах; творить усе, чого бажає. 
<p>12 А їхні ідоли – срібло і золото, справа рук людських. 
<p>13 Є в них уста, але не озиваються, є в них очі, але не бачать. 
<p>14 Є в них вуха, але не чують; є в них ніздрі, але не відчувають; 
<p>15 Є в них руки, але не тримають; є в них ноги, але не ходять; і вони не озиваються голосом горла свого. 
<p>16 Схожими на них будуть ті, що вчиняють їх, і всі, що сподіваються на них. 
<p>17 Ізраїлю! Сподівайся на Господа: Він – наша допомога і щит. 
<p>18 Оселе Ааронова! Сподівайся на Господа: Він – наша допомога і щит. 
<p>19 Ті, що бояться Господа! Сподівайтеся на Господа: Він – наша допомога і щит. 
<p>20 Господь пам'ятає нас, благословляє [нас], благословляє дім Ізраїлів, благословляє дім Ааронів; 
<p>21 Благословляє тих, що бояться Господа, малих з великими. 
<p>22 Нехай же додасть вам Господь ще і ще, вам і дітям вашим. 
<p>23 Благословенні ви Господом, що утворив небо і землю.
<p>24 Небо – небеса Господові, а землю – Він дав синам людським.
<p>25 Не мертві хвалитимуть Господа, ані всі ті, що сходять у місце мовчання; 
<p>26 Але ми будемо благословляти Господа віднині і наповік. Алілуя. 
<h4>ПСАЛОМ 114 
<p>1 Я люблю Господа, бо Він почув голос мій, благання моє. 
<p>2 Нахилив до мене вухо Своє, а тому буду прикликати [Його] у всі дні мої. 
<p>3 Запопали мене хворощі смертельні, страждання пекельні знайшли мене; я зустрів тісноти і скорботи. 
<p>4 Тоді прикликав я ймення Господнє: Господе! Визволи душу мою! 
<p>5 Милостивий Господь і праведний, милосердний Бог наш. 
<p>6 Береже Господь простодушних: я знесилів, і Він допоміг мені. 
<p>7 Повернися, душе моя, до спокою твого; бо Господь ощасливив тебе. 
<p>8 Ти захистив душу мою від смерти, очі мої – від сліз і ноги мої – від падіння. 
<p>9 Буду ходити перед Господом на землі живих. 
<h4>ПСАЛОМ 115 
<p>1 Я вірив, а тому казав: Я вельми пригнічений. 
<p>2 Я сказав у квапливості моїй: Кожна людина – брехлива. 
<p>3 Чим поверну Господові за всі щедроти Його для мене? 
<p>4 Чашу спасіння прийму і ймення Господнє прикличу. 
<p>5 Обітниці мої віддам Господові перед усім народом Його. 
<p>6 Дорога в очах Господніх смерть святих Його. 
<p>7 О, Господе! Я служник Твій, я служник Твій і син служниці Твоєї; Ти розірвав кайдани мої. 
<p>8 Тобі принесу пожертву хвали і ймення Господнє прикличу. 
<p>9 Обітниці мої віддам Господові перед усім народом Його, 
<p>10 На подвір'ях дому Господнього, осередь Тебе, Єрусалиме! Алілуя. 
<h4>ПСАЛОМ 116 
<p>1 Хваліть Господа, всі народи, прославляйте Його, всі племена; 
<p>2 Бо велика милість Його до нас, й істина Господня навіки. Алілуя. 
<h4>ПСАЛОМ 117 
<p>1 Дякуйте Господові, бо Він добрий, бо навіки милість Його. 
<p>2 Нехай скаже нині Ізраїль: Бо навіки милість Його. 
<p>3 Нехай скаже нині дім Ааронів: Бо навіки милість Його. 
<p>4 Нехай скажуть нині ті, що бояться Господа: Бо навіки милість Його. 
<p>5 Із тіснот озвався я до Господа, – і зачув мене і на просторе місце [вивів мене] Господь. 
<p>6 Господь за мене, не злякаюся: що вчинить мені людина? 
<p>7 Господь мені помічник: буду дивитися на ворогів моїх. 
<p>8 Краще сподіватися на Господа, аніж покладатися на людину. 
<p>9 Краще сподіватися на Господа, аніж покладатися на князів. 
<p>10 Усі народи оточили мене, але йменням Господнім я подолаю їх. 
<p>11 Обступили мене, оточили мене, але йменням Господнім я подолаю їх. 
<p>12 Оточили мене, мов бджоли, і загасли, мов огонь у терні; йменням Господнім я подолаю їх. 
<p>13 Дошкульно штовхнули мене, щоб я упав, але Господь підтримав мене. 
<p>14 Господь сила моя і пісня, Він учинився моїм порятунком. 
<p>15 Голос радости і рятунку в оселях праведників: правиця Господня утворює силу! 
<p>16 Правиця Господня висока, правиця Господня утворює силою! 
<p>17 Не помру, але буду жити і звіщати діяння Господні. 
<p>18 Суворо виправив мене Господь; але смерті не віддав мене. 
<p>19 Відченіть мені брами праведности; увійду в них, прославлю Господа. 
<p>20 Ось брама Господа; праведні увійдуть до неї. 
<p>21 Прославляю Тебе, що Ти почув мене і вчинився моїм спасінням. 
<p>22 Камінь, котрим знехтували будівничі, учинився наріжним. 
<p>23 Це – від Господа, і є дивовижним в очах наших. 
<p>24 Цей день витворив Господь: порадіймо і потішмося в нім! 
<p>25 О, Господе, врятуй! О, Господе, допоможи! Благаю, посприяй же! 
<p>26 Благословений, що приходить в ім'я Господнє! Благословляємо вас із дому Господнього, 
<p>27 Бог – Господь, і осяяв нас; в'яжіть мотузками пожертву, [ведіть] до рогів жертовника. 
<p>28 Ти – Бог мій; буду славити Тебе; Ти – Бог мій: буду звеличувати Тебе. 
<p>29 Прославляйте Господа, бо Він добрий, бо навіки милість Його. 
<h4>ПСАЛОМ 118 
<p>1 Блаженні ті, що їхні шляхи бездоганні, що ходять за законом Господнім. 
<p>2 Блаженні ті, що Його одкровення пильнують, і всім серцем шукають Його. 
<p>3 Вони не чинять беззаконня, вони ходять шляхами Його. 
<p>4 Ти заповідав настанови Твої пильнувати неухильно. 
<p>5 О, якби шляхи мої були певними до дотримання настанов Твоїх! 
<p>6 Тоді я не осоромився б, споглядаючи на всі заповіді Твої; 
<p>7 Я прославляв би Тебе у щирості серця, навчаючись присудів правди Твоєї.
<p>8 Буду пильнувати настанови Твої; не залишай мене назовсім. 
<p>9 Як юнакові утримувати в чистоті шлях свій? Пильнувати за собою згідно зі словом Твоїм. 
<p>10 Усім серцем моїм шукаю Тебе, не дай мені відхилитися од заповідей Твоїх. 
<p>11 У серці моєму утаємничив я слово Твоє, щоб не грішити перед Тобою. 
<p>12 Благословений Ти, Господе! Навчи мене настанов Твоїх. 
<p>13 Устами моїми звіщав я всі присуди уст Твоїх. 
<p>14 На шляхах одкровень Твоїх я радію, більше, ніж за всіляке багатство. 
<p>15 Про заповіді Твої я в роздумах і оглядаю шляхи Твої. 
<p>16 Настановами Твоїми втішаюся; не забуваю слова Твого. 
<p>17 Покажи милість служникові Твоєму, і буду жити і берегти слово Твоє. 
<p>18 Відкрий очі мої, аби побачити чудеса закону Твого. 
<p>19 Чужинець я на землі; не утаємничуй від мене заповідей Твоїх. 
<p>20 Знемогла душа моя від жадання присудів Твоїх о будь-якій порі. 
<p>21 Ти упокорив гордих, проклятих, що ухиляються від заповідей Твоїх. 
<p>22 Звільни мене від обмови і ганьби, бо я дотримуюся одкровень Твоїх. 
<p>23 Князі сидять і змовляються супроти мене; а служник Твій у роздумах про настанови Твої. 
<p>24 Одкровення Твої – втіха мені, порадники мої. 
<p>25 Душа моя повалена в порох; оживи мене за словом Твоїм. 
<p>26 Оголосив я шляхи мої, і Ти почув мене; навчи мене настанов Твоїх. 
<p>27 Учини так, щоб я розумів шлях повелінь Твоїх, і буду в роздумах про дива Твої. 
<p>28 Душа моя тане від скорботи: зміцни мене за словом Твоїм. 
<p>29 Відверни од мене шлях неправди і закона Твого даруй мені. 
<p>30 Я вибрав шлях істини, поставив перед собою присуди Твої. 
<p>31 Я приліпився до одкровень Твоїх, Господе, не осором мене. 
<p>32 Потечу шляхом заповідей Твоїх, коли Ти розшириш серце моє. 
<p>33 Покажи мені, Господе, шлях настанов Твоїх, і я буду керуватися ним до кінця. 
<p>34 Поклади мені на розум, і я буду пильнувати закона Твого і берегти його всім серцем. 
<p>35 Постав мене на стежку заповідей Твоїх, бо я зажадав її. 
<p>36 Прихили серце моє до одкровень Твоїх, а не до наживи. 
<p>37 Відверни очі мої, щоб не бачити марноти; оживляй мене на шляху Твоїм. 
<p>38 Утверди слово Твоє служникові, заради благословення перед Тобою. 
<p>39 Відверни наклепи на мене, котрих я боюся, бо присуди Твої милостиві. 
<p>40 Ось, я зажадав наказів Твоїх; оживляй мене правдою Твоєю. 
<p>41 Нехай же прийдуть до мене милості Твої, Господе, порятунок Твій за словом Твоїм. 
<p>42 І я дам відповідь наклепникові моєму, бо покладаюся на слово Твоє. 
<p>43 Не відбирай назовсім від уст моїх слова істини, бо я покладаюся на присуди Твої; 
<p>44 І буду пильнувати закона Твого завжди, навіки вічні. 
<p>45 Буду ходити в свободі, бо я шукав наказів Твоїх. 
<p>46 Буду оповідати про одкровення Твої перед царями, і не осоромлюся. 
<p>47 Буду тішитися заповідями Твоїми, котрі полюбив. 
<p>48 Руки мої буду простягати до заповідей Твоїх, і роздумувати про настанови Твої. 
<p>49 Пригадай слово Твоє до служника Твого, на яке Ти наказав покладатися. 
<p>50 Це – втіха у лихоліття моє, що слово Твоє оживляє мене. 
<p>51 Горді вельми збиткувалися наді мною, але я не ухилився від закону Твого. 
<p>52 Пригадував присуди Твої, Господе, одвіку, і тішився, 
<p>53 Жах виповнює мене, як бачу лиходіїв, що залишають закона Твого. 
<p>54 Настанови Твої були піснями моїми на місцях мандрівок. 
<p>55 Уночі пригадував я ймення Твоє, Господе, і пильнував закона Твого. 
<p>56 Він став моїм, бо наказа Твого пильную. 
<p>57 Спадок мій, Господе, сказав я, – дотримуватися слів Твоїх. 
<p>58 Благав я Тебе всім серцем: Помилуй мене за словом Твоїм. 
<p>59 Роздумував про шляхи мої і завертав ступні мої до одкровень Твоїх. 
<p>60 Поспішав і не барився дотримуватися заповідей Твоїх. 
<p>61 Тенета лиходіїв мене оточили; але я не забував закону Твого. 
<p>62 Опівночі підводився прославляти Тебе за праведні присуди Твої. 
<p>63 Спільник я всім, хто боїться Тебе і пильнує накази Твої. 
<p>64 Милістю Твоєю, Господе, виповнена земля: навчи мене настанов Твоїх. 
<p>65 Добро вчинив Ти служникові Твоєму, Господе, за словом Твоїм. 
<p>66 Доброго розуму і веденню навчи мене; бо заповідям Твоїм я вірю. 
<p>67 Доки не зазнав страждань, – я блукав; а нині слово Твоє пильную. 
<p>68 Добрий і щедрий Ти – навчи мене настанов Твоїх. 
<p>69 Горді виплітають на мене неправду; а я буду всім серцем пильнувати накази Твої. 
<p>70 Узялося жиром серце їхнє, мов лоєм; а я законом Твоїм утішаюся. 
<p>71 Добре мені, що я постраждав, щоб навчитися настанов Твоїх. 
<p>72 Закон уст Твоїх для мене важить більше, аніж тисячі золота і срібла. 
<p>73 Руки Твої утворили мене і зміцнили мене; доброму розумові навчи мене, і навчуся заповідей Твоїх. 
<p>74 Хто боїться Тебе, побачать мене і зрадіють, що я покладаюся на слово Твоє. 
<p>75 Знаю, Господе, присуди Твої праведні; і за [Твоєю] справедливістю Ти покарав мене. 
<p>76 Молю тебе, нехай же милість Твоя буде втіхою моєю, за словом Твоїм до служника Твого. 
<p>77 Нехай прийде до мене ласкаве милосердя Твоє; і я буду жити; бо закон Твій – втіха моя. 
<p>78 Нехай зазнають сорому горді; бо мене пригнічують несправедливо; я роздумую про накази Твої. 
<p>79 Нехай звернуться до мене ті, що бояться Тебе і відають одкровення Твої. 
<p>80 Нехай буде серце моє чистим в устах Твоїх, щоб я не осоромився. 
<p>81 Душа моя знемагає за спасінням Твоїм; покладаюся на слово Твоє. 
<p>82 Сліпнуть очі мої в пошуках слова Твого; я кажу: Коли Ти потішиш мене? 
<p>83 Я став, наче бурдюк у диму; [але] настанов Твоїх не забув. 
<p>84 Скільки днів служника Твого? Коли звершиш суд над гнобителями моїми? 
<p>85 Яму викопали мені пихаті супроти законові Твоєму. 
<p>86 Усі заповіді Твої – істина; несправедливо переслідують мене; допоможи мені. 
<p>87 Замалим життя мене не позбавили, але я не залишив наказів Твоїх. 
<p>88 За милістю Твоєю оживляй мене, і буду пильнувати одкровення уст Твоїх. 
<p>89 Навіки, Господе, слово Твоє утверджене на небесах. 
<p>90 Істина Твоя – від роду й до роду. Ти поставив землю, і вона стоїть. 
<p>91 За ухвалою Твоєю все стоїть донині; бо все служить Тобі. 
<p>92 Якби не закон Твій був розрадою мені, загинув би я у недолі своїй. 
<p>93 Повік не забуду наказів Твоїх, бо ними Ти оживляєш мене. 
<p>94 Твій я – врятуй мене; бо я шукав одкровень Твоїх. 
<p>95 Лиходії підстерігають мене, щоб забити; [а] я заглиблююся в одкровення Твої. 
<p>96 Я бачив межу всілякої досконалости; [але] Твоя заповідь невимірно ширша. 
<p>97 Як люблю я закона Твого! Цілісінький день роздумую про нього. 
<p>98 Заповіддю Твоєю учинив Ти мене мудрішим від ворогів моїх; бо вони завжди зі мною. 
<p>99 Я став розумніший від усіх навчителів моїх; бо роздумую про одкровення Твої. 
<p>100 Я знаю більше від похилих (людей); бо накази Твої пильную. 
<p>101 Від усілякого злого шляху я притримую ноги мої, щоб пильнувати слово Твоє. 
<p>102 Від присудів Твоїх не ухиляюся, бо Ти навчаєш мене. 
<p>103 Які солодкі слова Твої для піднебіння мого! Кращі від меду устам моїм. 
<p>104 Наказами Твоїми я надбав доброго розуму; а тому ненавиджу будь-який шлях неправди. 
<p>105 Слово Твоє – світильник нозі моїй і світло стежці моїй. 
<p>106 Я присягався пильнувати праведні присуди Твої, і виконаю. 
<p>107 Вельми пригнічений я, Господе; оживи мене за словом Твоїм. 
<p>108 Хай буде воля Твоя, Господе, прийняти добровільну пожертву уст моїх, і присудів Твоїх навчи мене. 
<p>109 Життя моє постійно в руці моїй, але закона Твого не забуваю. 
<p>110 Лиходії поставили тенета на мене, але я не ухилився від наказів Твоїх. 
<p>111 Одкровення Твої я прийняв, як спадок, навіки, бо вони – радість серця мого. 
<p>112 Я прихилив серце моє до виконання настанов Твоїх навіки, – до кінця. 
<p>113 Марні помисли [людські] ненавиджу, а закона Твого люблю. 
<p>114 Ти – оборона моя і щит мій; на слово Твоє сподіваюся. 
<p>115 Відступіться од мене, лиходії; і буду пильнувати заповіді Бога мого. 
<p>116 Зміцни мене за словом Твоїм, і буду жити; не осором мене в надії моїй. 
<p>117 Підтримай мене, і врятуюся; і в заповіді Твої буду заглиблюватися постійно. 
<p>118 Усіх, що не пильнують заповідей Твоїх, Ти позбавляєш влади, бо хитрощі їхні – неправда. 
<p>119 [Як] жужель, відкидаєш Ти всіх лиходіїв землі, тому я полюбив одкровення Твої. 
<p>120 Тремтить від страху Твого плоть моя, і присудів Твоїх я боюся. 
<p>121 Я звершував суд і правду; не віддай мене переслідувачам моїм. 
<p>122 Захисти служника Твого на добро [йому], щоб не гнітили мене пихаті. 
<p>123 Загасають очі мої, наджидаючи порятунку Твого і слова правди Твоєї. 
<p>124 Учини зі служником Твоїм за милістю Твоєю, і настанов Твоїх навчи мене. 
<p>125 Я служник Твій: доброго розуму навчи, і пізнаю одкровення Твої. 
<p>126 Час Твій, Господе, дій! Бо закона Твого зневажили. 
<p>127 А я люблю заповіді Твої більше від золота, і золота чистого. 
<p>128 Усі накази Твої, всі визнаю справедливими; будь-який шлях неправди ненавиджу. 
<p>129 Дивовижні одкровення Твої; а тому пильнує їх душа моя. 
<p>130 Одкровення слів Твоїх просвітлює, навчає доброму розумові простих. 
<p>131 Уста мої відкриваю і зітхаю; бо заповідей Твоїх прагну. 
<p>132 Подивися на мене і помилуй мене, як чиниш із тими, що люблять ймення Твоє. 
<p>133 Зміцни ступні мої в слові Твоєму і не дай оволодіти мною жодному беззаконню. 
<p>134 Визволи мене від пригноблення людського, і буду пильнувати заповіді Твої. 
<p>135 Освітлюй служника Твого світлом лиця Твого і навчи мене настанов Твоїх. 
<p>136 З очей моїх біжать потоки води, бо не пильнують закону Твого. 
<p>137 Праведний Ти, Господе, і справедливі присуди Твої. 
<p>138 Одкровення Твої, котрі Ти заповідав, – правда і досконала істина. 
<p>139 Прагнення моє виснажує мене, бо вороги мої забули слова Твої.
<p>140 Слово Твоє вельми чисте, і служник Твій полюбив його.
<p>141 Замалий я і нікчемний, [але] заповідей Твоїх не забуваю. 
<p>142 Правда Твоя – правда вічна, і закон Твій – істина. 
<p>143 Скорбота і горе запопали мене; а заповіді Твої – розрада мені. 
<p>144 Правда одкровень твоїх вічна: доброму розумові навчи мене, і буду жити. 
<p>145 Волаю всім серцем [моїм] : Почуй мене, Господе, і пильнуватиму заповіді Твої. 
<p>146 Прикликаю Тебе; врятуй мене, і буду пильнувати одкровення Твої. 
<p>147 Випереджаю досвіток і благаю; на слово Твоє сподіваюся. 
<p>148 Очі мої випереджають [вранішню] сторожу, щоб мені заглиблюватися в слово Твоє. 
<p>149 Почуй голос мій за милістю Твоєю, Господе, за присудом Твоїм оживи мене. 
<p>150 Наблизилися ті, що змовляються лукаво; задалеко вони від закону Твого. 
<p>151 Близький Ти, Господе, і всі заповіді Твої істина. 
<p>152 Віддавна спізнав я одкровення Твої, що Ти утвердив їх навіки. 
<p>153 Поглянь на бідування моє і визволи мене; бо я не забуваю закону Твого. 
<p>154 Постань за справу мою і захисти мене; за словом Твоїм оживи мене. 
<p>155 Далеко від лиходіїв порятунок, бо вони настанов Твоїх не шукають. 
<p>156 Величні та милосердні щедроти Твої, Господе; за присудом Твоїм оживи мене. 
<p>157 Багато у мене переслідувачів і ворогів; [але] від одкровень Твоїх я не відхиляюся. 
<p>158 Бачу відступників і сумую, бо вони не пильнують слова Твого. 
<p>159 Дивися, як я люблю заповіді Твої; за милістю Твоєю, Господе, оживи мене. 
<p>160 Підвалина слова твого – істина, і вічний всілякий присуд правди Твоєї. 
<p>161 Князі гонять мене без провини; але серце моє боїться слова Твого. 
<p>162 Радію я словом Твоїм, немов той, що дістав значний прибуток.
<p>163 Ненавиджу неправду і гидую нею; а закона Твого люблю. 
<p>164 Сім разів на день прославляю Тебе за присуди правди Твоєї. 
<p>165 Великий мир у тих, що люблять закона Твого, і не відають вони спотикання. 
<p>166 Сподіваюся на порятунок Твій, Господе, і заповіді Твої виконую. 
<p>167 Душа моя пильнує одкровення Твої, і я люблю їх безмежно. 
<p>168 Пильную заповіді Твої і одкровення Твої, бо всі шляхи мої перед Тобою. 
<p>169 Нехай наблизиться благання моє перед лице Твоє, Господе; за словом Твоїм доброму розумові навчи. 
<p>170 Нехай постане благання моє перед лицем Твоїм, за словом Твоїм визволи мене. 
<p>171 Уста мої вимовлять похвалу, коли Ти навчиш мене заповідей Твоїх. 
<p>172 Язик мій виголосить слово Твоє; бо всі заповіді Твої праведні. 
<p>173 Нехай буде рука Твоя на поміч мені, бо я накази Твої вибрав. 
<p>174 Жадаю рятунку Твого, Господе, і закон Твій – розрада мені. 
<p>175 Нехай живе душа моя і прославляє Тебе, і присуди Твої нехай допомогають мені. 
<p>176 Я заблукав, як вівця загублена: пошукай служника Твого; бо я заповідей Твоїх не забув. 
<h4>ПСАЛОМ 119 
<p>1 До Господа звернувся я в скорботі моїй, і Він почув мене. 
<p>2 Господе! Захисти душу мою від уст брехливих, від язика лукавого. 
<p>3 Що дасть тобі і що додасть тобі язик лукавий? 
<p>4 Витончені стріли сильного, з палаючими жаринами ялівцевими. 
<p>5 Горе мені, що я перебуваю у Мешеху, живу біля шатрів Кедарських. 
<p>6 Довго жила душа моя з тими, що ненавидять мир. 
<p>7 А я мирний: та лише озвуся, вони – за війну. 
<h4>ПСАЛОМ 120 
<p>1 Підводжу очі свої на гори, звідки прийде допомога мені? 
<p>2 Допомога моя від Господа, що утворив небо і землю. 
<p>3 Не дасть Він захитатися нозі твоїй, не задрімає охоронець твій. 
<p>4 Не дрімає і не спить охоронець Ізраїля. 
<p>5 Господь – оборона твоя; Господь – тінь твоя по праву руку твою. 
<p>6 Удень сонце не вразить тебе, ані місяць уночі. 
<p>7 Господь збереже тебе від усілякого зла; збереже душу твою [Господь]. 
<p>8 Господь буде охороняти вихід твій і вхід твій віднині й довіку. 
<h4>ПСАЛОМ 121 
<p>1 Вельми зрадів я, коли сказали мені: Ходімо в дім Господній. 
<p>2 Ось, стоять ноги наші у брамах твоїх, Єрусалиме, – 
<p>3 Єрусалим, збудуваний як місто, злите в одне ціле; 
<p>4 Куди сходять коліна, коліна Господні, за Ізраїлевим законом, щоб прославляти ймення Господнє. 
<p>5 Там стоять престоли суду, престоли дому Давидового.
<p>6 Благайте миру Єрусалимові: нехай щасливими будуть ті, що люблять тебе! 
<p>7 Нехай буде мир у мурах твоїх, і безпека в палатах твоїх! 
<p>8 Заради братів моїх і близьких моїх кажу я: Мир тобі! 
<p>9 Заради дому Господа, Бога нашого, бажаю тобі добра. 
<h4>ПСАЛОМ 122 
<p>1 Погляд очей моїх до Тебе, що живеш на небесах! 
<p>2 Ось, як очі рабів [звернені] на руку панів їхніх, як очі рабині – на руку її пані, отак очі наші – до Господа, Бога нашого, аж доки Він помилує нас. 
<p>3 Помилуй нас, Господе, помилуй нас; бо доволі ми насичувалися презирством. 
<p>4 Доволі насичена душа наша наклепами від пихатих і приниженням від гордих. 
<h4>ПСАЛОМ 123 
<p>1 Якби не Господь був з нами, – нехай скаже Ізраїль, – 
<p>2 Якби не Господь був з нами, коли повстали супроти нас люди, 
<p>3 То живими вони проковтнули б нас, коли спалахнула лють їхня на нас; 
<p>4 Води поглинули б нас, потік пройшов би понад душею нашою; 
<p>5 Пронеслися б понад душею нашою води бурхливі. 
<p>6 Благословенний Господь, Котрий не дав нас на здобич зубам їхнім! 
<p>7 Душа наша визволилась, мов птаха, з тенет ловців; тенета розірвані, і ми визволилися. 
<p>8 Допомога наша у йменні Господа, що витворив небо і землю. 
<h4>ПСАЛОМ 124 
<p>1 Той, що сподівається на Господа, як гора Сіон, не захитається, буде жити вічно. 
<p>2 Гори довкола Єрусалиму, а Господь – довкола народу Свого віднині й навіки. 
<p>3 Бо не залишить [Господь] жезла лиходіїв над жеребом праведних, щоб праведні не простягли рук своїх до беззаконня. 
<p>4 Нащедрюй, Господе, добрим і правдивим у серцях своїх. 
<p>5 А тих, що збочили на криві стежини свої, нехай залишить Господь ходити з тими, що вчиняють беззаконня. Мир на Ізраїля! 
<h4>ПСАЛОМ 125 
<p>1 Коли повертав Господь сіонських бранців, ми неначе сон бачили уві сні. 
<p>2 Тоді уста наші були виповнені веселощами, і язик наш – співом; тоді поміж народами гомоніли: Величне витворив Господь над ними!
<p>3 Величне витворив Господь над нами: ми втішалися. 
<p>4 Поверни, Господе, бранців наших, як потоки на південь. 
<p>5 Ті, що сіяли в сльозах, будуть жати з радістю. 
<p>6 Той, що з плачем ніс мірку насіння, повернеться з радістю, несучи снопи свої. 
<h4>ПСАЛОМ 126 
<p>1 Якщо Господь не спорудить дому, марно працюють будівничі його; якщо Господь не захистить міста, даремно пильнує сторожа. 
<p>2 Дарма ви вранці підводитеся, допізна просиджуєте, їсте хліб смутку, в той час, коли улюбленому своєму Він дає сон. 
<p>3 Ось спадок від Господа: діти; нагорода від Нього – плід лона. 
<p>4 Як стріли в руці вояка, так сини молоді. 
<p>5 Щасливий чоловік, котрий виповнив ними сагайдака свого! Не залишаться вони в соромі, коли будуть розмовляти з ворогами у брамах. 
<h4>ПСАЛОМ 127 
<p>1 Блаженний кожний, що боїться Господа і ходить шляхами Його! 
<p>2 Ти будеш їсти від праці рук твоїх і щасливий ти, і добро тобі! 
<p>3 Дружина твоя, мов плідна лозина, в домі твоєму; сини твої, мов паростки оливи, довкола столу твого. 
<p>4 Отак благословиться чоловік, що боїться Господа! 
<p>5 Благословить тебе Господь із Сіону, і побачиш добробут Єрусалиму упродовж усіх днів життя твого. 
<p>6 Побачиш синів у синів твоїх. Мир на Ізраїля! 
<h4>ПСАЛОМ 128 
<p>1 Багато завдавали мені утисків од юности моєї, – нехай скаже Ізраїль; 
<p>2 Багато завдавали мені утисків од юности моєї, але не подужали мене. 
<p>3 На хребті моєму орали плугатарі, прокладали довгі борозни свої. 
<p>4 Але Господь праведний; Він розтяв кайдани лиходіїв. 
<p>5 Нехай осоромляться і повернуть назад всі, що Сіона ненавидять. 
<p>6 Нехай стануть, мов трава на дахах, котра передніше, аніж виросте, висихає, 
<p>7 Котрою жнець не виповнить руки свої, а в'язальник снопів – жмені своєї; 
<p>8 І перехожі мимо не скажуть: Благословення Господнє на вас; благословляємо вас йменням Господнім! 
<h4>ПСАЛОМ 129 
<p>1 Із глибини волаю до Тебе, Господе! 
<p>2 Господе! Зачуй голос мій. Нехай будуть вуха Твої уважні до голосу благань моїх. 
<p>3 Якщо Ти, Господе, будеш помічати беззаконня, – Господе, хто устоїть? 
<p>4 Але в Тебе прощення, нехай вельми бояться Тебе. 
<p>5 Сподіваюся на Господа, сподівається душа моя; на слово Його покладаюся. 
<p>6 Душа моя [виглядає] Господа ревніше, аніж сторожа – ранку, ревніше, аніж сторожа – ранку.
<p>7 Нехай сподівається Ізраїль на Господа, бо в Господа милість і велике у Нього визволення. 
<p>8 І Він визволить Ізраїля від усіх його злочинів. 
<h4>ПСАЛОМ 130 
<p>1 Господе! Не виповнювалося пихою серце моє, і не підносилися очі мої, і я не брав участі у великому і для мене недосяжному. 
<p>2 Чи не упокорював я і чи не заспокоював душі моєї, мов дитя, відлучене од грудей матері? Душа моя була в мені, мов дитя, відлучене од грудей. 
<p>3 Нехай сподівається Ізраїль на Господа віднині й навіки. 
<h4>ПСАЛОМ 131 
<p>1 Пригадай, Господе, Давида, і всі страждання його, 
<p>2 Як він присягався Господові, давав обітницю Могутньому Якова:
<p>3 Не зайду в шатро оселі моєї, не ляжу на постіль мою; 
<p>4 Не дам сну очам моїм і дрімання повікам моїм; 
<p>5 Доки не знайду місця Господові, оселі Могутньому [Богові] Якова. 
<p>6 Ось, ми чули про [Нього] в Єфраті, знайшли [Його] на полях Яарських. 
<p>7 Підемо до житла Його, поклонімося підніжжю ніг Його.
<p>8 Постань, Господе, на місці спочину Твого, Ти і ковчег могутности Твоєї. 
<p>9 Священики Твої хай зодягнуться в правду, і святі Твої будуть вигукувати від радості. 
<p>10 Заради Давида, служника Твого, не відверни обличчя помазанця Твого. 
<p>11 Присягався Господь Давидові в істині і не зречеться її: від плоду плоті твоєї посаджу на престолі твоєму, 
<p>12 Якщо сини твої будуть пильнувати заповіта Мого і одкровення Мої, котрим Я навчу їх, то їхні сини також будуть вічно сидіти на престолі твоєму, 
<p>13 Бо Господь вибрав Сіон, зажадав [його] для житла Собі. 
<p>14 [То] є місце спочину Мого навіки, тут оселюся; бо Я зажадав його. 
<p>15 Харчі його благословляючи, благословлю, убогих його нагодую хлібом. 
<p>16 Священиків його одягну в порятунок, і святі його гучно радітимуть. 
<p>17 Там вирощу рога Давидові, поставлю світильника помазанцеві Моєму. 
<p>18 Ворогів його одягну соромом; а на ньому буде сяяти вінець його. 
<h4>ПСАЛОМ 132 
<p>1 Як добре і як гарно жити братам разом у єдності! 
<p>2 Це, – наче коштовний єлей на голові, що стікає на бороду, на бороду Ааронову, що спливає на краї одежі його; 
<p>3 Як роса хермонська, що опадає на гори Сіонські. Бо там заповідав Господь благословення і життя навіки. 
<h4>ПСАЛОМ 133 
<p>1 Благословіть нині Господа, всі служники Господні, що стоїте в домі Господньому нічної пори. 
<p>2 Піднесіть руки ваші до святині і благословіть Господа. 
<p>3 Благословить тебе Господь із Сіону, що витворив небо і землю. 
<h4>ПСАЛОМ 134 
<p>1 Хваліть ім'я Господнє, хваліть, служники Господні, 
<p>2 Ті, що стоять у домі Господньому, на подвір'ях дому Бога нашого. 
<p>3 Хваліть Господа, бо Господь добрий; співайте йменню Його, бо приємне це. 
<p>4 Бо Господь вибрав Собі Якова, Ізраїля як особливий скарб Свій. 
<p>5 Я спізнав, що великий Господь, і Господь наш над усіма богами. 
<p>6 Господь утворює все, що бажає, на небесах і на землі, на морях і в усіх безоднях. 
<p>7 Підносить хмарини від краю землі, витворює блискавиці в дощ, випроваджує вітер зі скарбниць Своїх. 
<p>8 Він уразив первістків Єгипту, від людини до худоби. 
<p>9 Послав ознаки і чудеса посеред тебе, о Єгипте, і на фараона, і на всіх служників його. 
<p>10 Уразив народи численні і винищив царів могутніх. 
<p>11 Сигона, царя амореян, і Оґа, царя башанського, і всі царства ханаанські; 
<p>12 І віддав землю їхню у спадок, у спадщину Ізраїлю, народові Своєму. 
<p>13 Господе! Ймення Твоє перебуває вічно, Господе! Пам'ять про Тебе від роду й до роду. 
<p>14 Бо Господь буде судити народ Свій, і над служниками своїми змилосердиться. 
<p>15 Ідоли поганів – срібло і золото, витвір рук людських. 
<p>16 Є в них уста, але не розмовляють; є в них очі, але не бачать; 
<p>17 Є в них вуха, але не чують, і немає дихання в устах їхніх. 
<p>18 Схожі на них будуть ті, що виготовляють їх, і кожний, хто сподівається на них. 
<p>19 Доме Ізраїлів! Благословіть Господа. Доме Ааронів! Благословіть Господа! 
<p>20 Доме Левіїв! Благословіть Господа. Ті, що бояться Господа! Благословіть Господа. 
<p>21 Благословенний Господь від Сіону, що мешкає в Єрусалимі! Алілуя! 
<h4>ПСАЛОМ 135 
<p>1 Прославляйте Господа, бо Він є добрий, бо навіки милість Його. 
<p>2 Прославляйте Бога богів, бо навіки милість Його. 
<p>3 Прославляйте Володаря володарів, бо навіки милість Його. 
<p>4 Того, Котрий єдиний утворює чудеса великі, бо навіки милість Його. 
<p>5 Того, Котрий мудрістю небо вчинив, бо навіки милість Його. 
<p>6 Утвердив землю на водах, бо навіки милість Його; 
<p>7 Утворив світила великі, бо навіки милість Його. 
<p>8 Сонце – щоб урядувало днем, бо навіки милість Його. 
<p>9 Місяця і зорі, щоб урядували вночі, бо навіки милість Його. 
<p>10 Уразив Єгипет у первістках його, бо навіки милість Його. 
<p>11 І вивів Ізраїля з-поміж нього, бо навіки милість Його; 
<p>12 Рукою міцною і раменом простягненим, бо навіки милість Його. 
<p>13 Червоне море надвоє розділив, бо навіки милість Його. 
<p>14 І провів Ізраїля посеред нього, бо навіки милість Його. 
<p>15 І вкинув фараона і військо його в море Червоне, бо навіки милість Його; 
<p>16 Провів народ Свій через пустелю, бо навіки милість Його. 
<p>17 Уразив царів великих, бо навіки милість Його. 
<p>18 І вигубив царів могутніх, бо навіки милість Його. 
<p>19 Сигона, царя аморейського, бо навіки милість Його. 
<p>20 І Оґа, царя башанського, бо навіки милість Його. 
<p>21 І віддав землю їхню у спадок, бо навіки милість Його; 
<p>22 У спадок Ізраїлю, служникові Своєму, бо навіки милість Його;
<p>23 Пригадав нас у приниженні нашому, бо навіки милість Його; 
<p>24 І визволив нас від ворогів наших, бо навіки милість Його. 
<p>25 Дає їжу всілякій плоті, бо навіки милість Його. 
<p>26 Прославляйте Бога небес, бо навіки милість Його. 
<h4>ПСАЛОМ 136 
<p>1 Над річками вавилонськими, там сиділи ми і плакали, коли згадували Сіон. 
<p>2 На вербах осередь нього повісили ми арфи наші. 
<p>3 Там поневолювачі наші вимагали від нас пісень, і гнобителі наші – веселощів: проспівайте нам із пісень Сіонських. 
<p>4 Як же нам співати пісню Господню на чужинській землі? 
<p>5 Якщо я забуду тебе, Єрусалиме, хай забуде мене правиця моя. 
<p>6 Нехай прилипне язик мій до піднебіння мого, якщо не буду пам'ятати тебе, якщо не поставлю Єрусалиму на чолі веселощів моїх. 
<p>7 Пригадай, Господе, синам едомським про день Єрусалиму, коли вони кричали: Руйнуйте, руйнуйте до підвалин його! 
<p>8 Донько Вавилону, спустошувальнице! Благословенний , хто тобі відплатить за те, що вчинила нам! 
<p>9 Благословенний, хто ухопить і потрощить немовлят твоїх об скелю! 
<h4>ПСАЛОМ 137 
<p>1 Прославляю Тебе всім серцем моїм, перед Ангелами співаю Тобі. 
<p>2 Поклоняюся перед святим храмом Твоїм і прославляю ймення Твоє за милість Твою і за істину Твою; бо Ти звеличив слово Твоє над всіляким йменням Твоїм. 
<p>3 За дня, коли я покликав, Ти почув мене, виповнив душу мою бадьорістю. 
<p>4 Прославлять Тебе, Господе, всі царі земні, коли почують слова уст Твоїх, 
<p>5 І оспівають шляхи Господні, бо велика слава Господня. 
<p>6 Високий Господь, і сумирного бачить, і гордого впізнає здалеку. 
<p>7 Якщо я піду посеред напастей, Ти оживиш мене, простягнеш на лють ворогів моїх руку Твою, і врятує мене правиця Твоя. 
<p>8 Господь звершить за мене! Милість Твоя, Господе, навіки; діянь рук Твоїх не залишай. 
<h4>ПСАЛОМ 138 
<p>1 Господе! Ти випробував мене і відаєш. 
<p>2 Ти відаєш, коли я сідаю і коли підводжуся; Ти розумієш помисли мої здалеку. 
<p>3 Чи йду я, чи спочиваю, Ти оточуєш мене, і всі шляхи мої відомі Тобі. 
<p>4 Ще немає слова на язиці моєму, а Ти, Господе, уже відаєш його уповні. 
<p>5 Оточив Ти мене позаду і попереду і кладеш на мене руку Твою. 
<p>6 Дивне для мене ведення [Твоє], – високо, не можу сягнути його! 
<p>7 Куди піду від Духа Твого, і від присутности Твоєї куди втечу? 
<p>8 Чи зійду на небо, – Ти там; чи зійду до шеолу, – і там Ти. 
<p>9 Чи візьму крила зорі і переселюся на кінець моря, – 
<p>10 І там рука Твоя поведе мене, і утримає мене правиця Твоя. 
<p>11 Чи, скажу: Можливо пітьма накриє мене, і світло довкола мене [вчиниться] ніччю? 
<p>12 То й пітьма не затьмарить від Тебе, і ніч ясна, мов день: як пітьма, так і світло. 
<p>13 Бо Ти утворив нутрощі мої і зіткав мене в лоні матері моєї. 
<p>14 Прославляю Тебе, тому що я дивовижно витворений. Дивовижні діяння Твої, і душа моя глибоко усвідомлює це. 
<p>15 Не утаємничені були від Тебе кості мої, коли я утворювався тайкома, учинений був у глибинах лона. 
<p>16 Зародка мого бачили очі Твої; у Твоїй книзі записані всі дні, для мене призначені, коли жодного з них ще не було. 
<p>17 Які дорогі для мене помисли Твої, Боже, і яке величезне їхнє число! 
<p>18 Чи почну їх перелічувати, але вони численніші від піску; коли я пробуджуюся, я все ще з Тобою. 
<p>19 Справді, Ти, Боже, уразиш лиходія! О, Боже, відмежуй од мене цих кровожерних людей! 
<p>20 Вони говорять супроти Тебе лихе; марноту задумують вороги Твої. 
<p>21 Чи мені не зненавидіти ненависників Твоїх, Господе, і не відчути огиди до тих, що повстають супроти Тебе! 
<p>22 Глибокою ненавистю ненавиджу їх; вороги вони мені. 
<p>23 Випробуй мене, Боже, пізнай серце моє; випробуй мене, і спізнай помисли мої. 
<p>24 І зваж, чи не загрозливим шляхом іду, і поведи мене дорогою вічною. 
<h4>ПСАЛОМ 139 
<p>1 Диригентові хору. Псалом Давидів. 
<p>2 Захисти мене, Господе, від людини лихої; збережи від гнобителя.
<p>3 Вони лихе тримають в серці, щодня озброюються на битву. 
<p>4 Вигострюють язика свого, мов гадина, отрута гадюча під устами їхніми. 
<p>5 Захисти мене, Господе, від руки лиходія, збережи від гнобителів, котрі задумали ступні мої захитати. 
<p>6 Чванливі приховали тенета на мене і зашморги, розтягнули сітку на шляху, тенета приховали для мене. 
<p>7 Я сказав Господові: Ти – Бог мій; почуй, Господе, голос благань моїх! 
<p>8 Господе, Господе, сило порятунку мого! Ти покрив голову мою в день битви. 
<p>9 Не дай, Господе, бажаного лиходієві; не дай успіху лихому задумові його: вони запишаються. 
<p>10 Нехай накриє голови тих, що мене оточили, лихо їхніх власних уст. 
<p>11 Нехай упадуть на них палахкі жарини; нехай попадають вони у вогонь, у провалля, аж так, щоб не підвелися. 
<p>12 Злоязика людина не утвердиться на землі; лихо звабить гнобителя у погибель. 
<p>13 Відаю, що Господь підтримає суд пригноблених і справедливість бідних. 
<p>14 Так! Праведні будуть прославляти ймення Твоє, невинні житимуть перед лицем Твоїм. 
<h4>ПСАЛОМ 140 
<p>1 Господе! До тебе озиваюся; поспіши до мене; зважай на голос благання мого, коли звертаюся до Тебе. 
<p>2 Нехай же стане молитва моя, як пахощі, перед лицем Твоїм, а підношення рук моїх, – мов пожертва вечірня. 
<p>3 Постав, Господе, охорону устам моїм, і стримуй двері уст моїх. 
<p>4 Не дай ухилитися серцю моєму до слів лукавих для прощення справ гріховних разом з людьми, які чинять беззаконня, і нехай не скуштую я від солодощів їхніх.
<p>5 Нехай карає мене праведник: це – милість; нехай викриває мене: це – кращий єлей, котрий не пошкодить голові моїй; але благання мої – супроти їхнього зла.
<p>6 Вожді їхні по скелях порозбігалися і чують слова мої, тому що вони приємні. 
<p>7 Неначе землю, розтинають і подрібнюють нас; висипають кості наші в щелепи пекла. 
<p>8 Але до Тебе, Боже, Господе, очі мої! На Тебе сподіваюся, не відкинь душі моєї! 
<p>9 Збережи мене від капканів, поставлених для мене, від тенет лиходіїв. 
<p>10 Попадуть лиходії у пастки свої, а я перейду. 
<h4>ПСАЛОМ 141 
<p>1 Голосом моїм до Господа озвався я, голосом моїм до Господа помолився. 
<p>2 Виповів перед Ним благання моє; печаль мою відкрив Йому. 
<p>3 Коли знемагав у мені дух мій, Ти знав мою стежку. На шляху, котрим я ходив, вони потайки тенета для мене налаштовували. 
<p>4 Дивлюся праворуч і бачу, що ніхто не визнає мене: не стало для мене притулку, ніхто не опікується душею моєю. 
<p>5 Я озвався до Тебе, Господе, я сказав: Ти притулок мій і спадок мій на землі живих. 
<p>6 Зважай на поклик мій, бо я вельми знеміг; визволи мене від переслідувачів моїх, бо вони сильніші від мене. 
<p>7 Виведи з в'язниці душу мою, щоб мені прославляти ймення Твоє. Довкола мене зберуться праведні, коли Ти учиниш мені добро.
<h4>ПСАЛОМ 142 
<p>1 Господе! Почуй молитву мою, зважай на благання моє за істиною Твоєю; почуй мене за правдою Твоєю. 
<p>2 І не починай суду із служником Твоїм, тому що не виправдається перед Тобою жоден живий. 
<p>3 Ворог переслідує душу мою, втоптав у землю життя моє, примусив мене жити в пітьмі, як давно померлих. 
<p>4 І сумний у мені дух мій, заніміло в мені серце моє. 
<p>5 Пригадую дні старожитні, роздумую про всі діяння Твої, та міркую про вчинене руками Твоїми. 
<p>6 Простягаю до Тебе руки мої; душа моя – до Тебе, мов спрагла земля, 
<p>7 Скоріше почуй мене, Господе; дух мій знемагає; не утаємничуй лиця Твого від мене, щоб я не став схожим на того, що сходить в могилу. 
<p>8 Даруй мені вранці почути ласку Твою, бо я на Тебе сподіваюся. Покажи мені шлях, котрим маю йти, бо до Тебе підношу я душу мою. 
<p>9 Визволи мене, Господе, від ворогів моїх; до Тебе лину. 
<p>10 Навчи мене виконувати волю Твою, бо Ти – Бог мій; Дух Твій добрий нехай веде мене на землю правди. 
<p>11 Заради ймення Твого, Господе, оживи мене; заради правди Твоєї виведи зі скрути душу мою. 
<p>12 І за милістю Твоєю винищи ворогів моїх і вигуби всіх, що пригнічують душу мою, бо я – Твій служник. 
<h4>ПСАЛОМ 143 
<p>1 Благословенний Господь, скеля моя, що навчає мої руки битві, а пальці мої війні. 
<p>2 Милість моя і захист, притулок мій і визволитель мій, щит мій, – і я на Нього сподіваюся; Він підкоряє мені народ мій. 
<p>3 Господе! Що є людина, що Ти відаєш про неї, і син людський, що зважаєш на нього? 
<p>4 Людина схожа на подмух; дні її – мов тінь рухлива. 
<p>5 Господе! Прихили небеса Твої і зійди! Торкнися гір, і задиміють. 
<p>6 Сяйни блискавицею і розпорош їх; випусти стріли Твої і розкидай їх. 
<p>7 Простягни з висоти руку Твою, визволи мене і врятуй од води великої, від руки синів чужинських,
<p>8 Котрих уста мовлять марнотне, – і котрих правиця – правиця брехні. 
<p>9 Боже! Нову пісню заспіваю Тобі, на десятиструнній арфі оспіваю Тебе, 
<p>10 Тебе, що даруєш спасіння царям і визволяєш Давида, служника Твого – від лютого меча. 
<p>11 Визволи мене і врятуй мене від руки синів чужинських, котрих уста мовлять марнотне, і котрих правиця – правиця брехні. 
<p>12 Нехай будуть сини наші, мов пишні рослини за їхньої молодості; а доньки наші, ніби майстерно різьблені стовпи в палатах. 
<p>13 Нехай будуть житниці наші повні, щедрі всіляким збіжжям; нехай плодяться вівці наші тисячами і десятками тисяч на пасовищах наших; 
<p>14 [Нехай будуть] воли наші тлусті; і нехай не буде ні крадіжок, ні втрати, ні зойків на вулицях наших. 
<p>15 Благословенний народ, у котрого це є. Благословенний народ, у котрого Господь є Бог.
<h4>ПСАЛОМ 144 
<p>1 Буду звеличувати Тебе, Боже [мій], Царю Мій, і благословлятиму ймення Твоє навіки вічні. 
<p>2 Щодня буду благословляти Тебе і хвалитиму ймення Твоє навіки вічні. 
<p>3 Великий Господь і вельми уславлений, і велич Його невимірна. 
<p>4 Рід родові буде з похвалою засвідчувати діяння Твої і звіщати про могутність Твою. 
<p>5 А я в думках міркуватиму про велич слави Твоєї і про дивовижні діяння Твої. 
<p>6 Будуть оповідати про могутність грізних діянь Твоїх, і я буду звіщати про велич Твою. 
<p>7 Будуть проголошувати пам'ять великого доброчинства Твого і оспівувати правду Твою. 
<p>8 Щедрий і милостивий Господь, довготерпеливий і невимірно милостивий. 
<p>9 Добрий Господь до всіх, і щедроти Його на всіх діяннях Його. 
<p>10 Нехай прославляють Тебе, Господе, всі діяння Твої, і нехай благословляють Тебе святі Твої.
<p>11 Нехай проповідують славу царства Твого, і нехай оповідають про могутність Твою, 
<p>12 Щоби повідати синам людським про могутність Твою і про славну велич царства Твого. 
<p>13 Царство Твоє – царство всіх віків, і володарювання Твоє – на всі роди. 
<p>14 Господь підтримує всіх, що падають, і підносить тих, що були повалені. 
<p>15 Очі всіх сподіваються на Тебе, і Ти даєш їм поживу їхню у свій час. 
<p>16 Відкриваєш руку Твою, і насичуєш усе, що живе з Твоєї доброї волі. 
<p>17 Праведний Господь на всіх шляхах Своїх і добрий у всіх діяннях Своїх. 
<p>18 Близький Господь до всіх, що прикликають Його, до всіх, що прикликають Його в істині. 
<p>19 Бажання тих, що бояться Його, він задовольняє, зойки їхні чує і рятує їх. 
<p>20 Господь береже всіх, що люблять Його, а всіх лиходіїв винищує. 
<p>21 Уста мої мовлять похвалу Господню, і нехай благословляє кожна плоть святе ймення Його навіки вічні. 
<h4>ПСАЛОМ 145 
<p>1 Хвали, душе моя, Господа! 
<p>2 Буду хвалити Господа, доки живий; буду співати Богові моєму, доки я є. 
<p>3 Не сподівайтеся на князів, на сина людського, у котрому немає рятунку. 
<p>4 Виходить дух його, і він повертається в землю свою; того ж дня щезають [всі] помисли його. 
<p>5 Блаженний, кому помічник Бог Якова, у кого надія на Господа, Бога його. 
<p>6 Котрий утворив небо і землю, море і все, що в них, Котрий вічно береже вірність. 
<p>7 Котрий чинить суд обраним і дає хліб голодним. Господь визволяє в'язнів.
<p>8 Господь повертає зір сліпим, Господь випростовує згорблених, Господь любить праведних. 
<p>9 Господь береже захожих, підтримує сироту і вдову, а шлях лиходіїв спотворює. 
<p>10 Господь буде царювати вічно, Бог Твій, Сіоне, з роду й до роду. Алілуя. 
<h4>ПСАЛОМ 146 
<p>1 Хваліть Господа, бо це втіха – співати Богові нашому, це чудово – хвала належна. 
<p>2 Господь споруджує Єрусалим, збирає вигнанців Ізраїлевих. 
<p>3 Він уздоровлює розбитих серцем і лікує скорботи їхні. 
<p>4 Підраховує кількість зірок; і кожній з них дає ймення. 
<p>5 Великий Господь наш і велика могутність [Його], і розум Його невимірний. 
<p>6 Сумирних підносить Господь, а лиходіїв принижує до землі. 
<p>7 Співайте почергово пісню вдячности Господові; співайте Богові нашому на гуслах. 
<p>8 Він хмарами небо вкриває, налаштовує дощ для землі, вирощує у горах траву. 
<p>9 Дає поживу худобі її і воронятам, що озиваються [до Нього]. 
<p>10 Не на силу коня дивиться Він, не [швидкі] ноги людські Йому до вподоби, 
<p>11 Прихильний Господь до тих, що бояться Його, до тих, що сподіваються на милість Його. 
<h4>ПСАЛОМ 147 
<p>1 Хвали, Єрусалиме, Господа, хвали, Сіоне, Бога твого, 
<p>2 Бо Він зміцнює засуви брам твоїх, благословляє синів твоїх осередь тебе; 
<p>3 Утверджує у володіннях твоїх мир; щедрістю пшениці насичує тебе. 
<p>4 Посилає слово Своє на землю; швидко лине слово Його. 
<p>5 Дає сніг, мов хвилю; розпорошує іній, мов попіл; 
<p>6 Кидає град Свій грудками; перед морозом Його хто устоїть? 
<p>7 Посилає слово Своє, і все тане, подме вітром Своїм, і потечуть води. 
<p>8 Він звістив слово своє Якові, настанови Свої і присуди Свої Ізраїлеві. 
<p>9 Не вчинив Він подібного жодному [з] народів, і присудів Його вони не знають. Алілуя! 
<h4>ПСАЛОМ 148 
<p>1 Хваліть Господа з небес, хваліть Його вгорі. 
<p>2 Хваліть Його, всі Ангели Його, хваліть Його, усе військо Його. 
<p>3 Хваліть Його, сонце і місяць. Хваліть Його всі зорі світу. 
<p>4 Хваліть Його, небеса небес і води, котрі вище небес. 
<p>5 Нехай хвалять ймення Господа, бо Він наказав, і вчинилося. 
<p>6 Поставив їх навіки вічні, дав настанови, котрі не минуть. 
<p>7 Хваліть Господа від землі, велика риба і всі безодні, 
<p>8 Вогонь і град, сніг і туман, буремний вітер, що виконує слово Його, 
<p>9 Гори і всі пагорби, дерева плодові і всі кедри, 
<p>10 Звірі і всіляка худоба, плазуни і птахи крилаті, 
<p>11 Царі землі і всі народи, князі і всі судді землі, 
<p>12 Юнаки і юнки, похилі і підлітки. 
<p>13 Нехай хвалять ймення Господнє; бо ймення Його єдиного звеличене, слава Його на землі і на небесах. 
<p>14 Він підніс рога народу Свого, славу всіх святих Своїх, синів Ізраїлевих, народу близького до Нього. Алілуя. 
<h4>ПСАЛОМ 149 
<p>1 Співайте Господові пісню нову; хвала Йому на зібранні святих. 
<p>2 Нехай радіє Ізраїль Творцем Своїм; нехай тішаться Царем своїм сини Сіону. 
<p>3 Нехай хвалять ймення Його з хороводами; на тімпані та гуслах нехай співають Йому. 
<p>4 Тому що прихильний Господь до народу Свого, прославляє покірних спасінням. 
<p>5 Нехай святкують перемогу святі у славі, нехай радіють на ложах своїх. 
<p>6 Нехай буде прославлення Богові на устах їхніх, і меч двосічний в руках їхніх, 
<p>7 Для того, щоб звершувати помсту над народами, покарання над племенами, 
<p>8 Щоб їхніх царів замкнути у в'язниці і вельможних їхніх у кайдани залізні, 
<p>9 Звершити над ними суд праведний. Честь оця – всім святим Його. Алілуя. 
<h4>ПСАЛОМ 150 
<p>1 Хваліть Бога у святині Його; хваліть Його на тверді сили Його. 
<p>2 Хваліть Його за могутність Його, хваліть Його за невимірну велич Його. 
<p>3 Хваліть Його зі звуком сурми, хваліть Його на арфі і на гуслах. 
<p>4 Хваліть Його з тімпанами і хороводами, хваліть Його на струнах і сопілці. 
<p>5 Хваліть Його на дзвінких кімвалах, хваліть Його на кімвалах гучних. 
<p>6 Нехай хвалить Господа все, що дихає! Алілуя! 
