Послання до Римлян
<h4>Римлян 1 Павло Апостол вітає церкву в Римі. 
<p>1 Павло, служник Ісуса Христа, покликаний Апостол, вибраний для благовістя Божого, 
<p>2 Котре Бог передніше обіцяв через пророків Своїх, у Святих Писаннях, 
<p>3 Про Сина Свого Ісуса Христа, котрий народився від насіння Давидового у плоті, 
<p>4 І відкрився Сином Божим у силі, за духом святині, через воскресіння з мертвих, про Ісуса Христа, Господа нашого, 
<p>5 Через Котрого ми прийняли благодать і апостольство, щоб у ймення Його підкоряти вірі усі народи, 
<p>6 Поміж котрими й ви, покликані Ісусом Христом, – 
<p>7 Усім, хто знаходиться у Римі, улюбленим Божим, покликаним святим: Благодать вам і мир від Бога, Батька нашого, і Господа Ісуса Христа. 
<p>8 Насамперед дякую Богові моєму через Ісуса Христа за всіх вас, що віра ваша сповіщається в цілому світі; 
<p>9 Свідок мені Бог, Котрому служу духом моїм у благовіщенні Сина Його, що безнастанно згадую про вас; 
<p>10 Завжди прошу в молитвах моїх, щоб воля Божа коли-небудь допомогла мені прийти до вас. 
<p>11 Бо я вельми бажаю побачити вас, щоб викласти вам певний дар духовний для утвердження вашого, 
<p>12 Тобто, підбадьоритися з вами загальною вірою, вашою і моєю. 
<p>13 Не хочу, браття, утаємничити од вас, що я багато разів мав намір прийти до вас, але зустрічав перешкоди навіть донині, – щоб мати певний плід у вас також, як в інших народів. 
<p>14 Я боржник як грекам, так і поганам, мудракам і невігласам; 
<p>15 Отож, щодо мене, то я готовий благовістити й вам, що знаходяться в Римі. 
<p>16 Бо я не соромлюся благовістя Христового, тому що воно є сила Божа для порятунку кожному, хто вірує, по-перше, юдеєві, а відтак і грекові. 
<p>17 У ньому відкривається правда Божа од віри у віру, як написано: Праведний вірою житиме. 
<p>18 Бо відкривається гнів Божий з неба на всяке безчестя і неправду людей, які перепиняють істину неправдою. 
<p>19 Бо що можна знати про Бога, явне для них, тому що Бог явив їм. 
<p>20 Бо невидиме Його, вічна сила Його і Божество, від створення світу через розгляд творінь видимі, аж так, що їм (цим людям) немає виправдання. 
<p>21 Та оскільки вони, спізнавши Бога, не прославили Його, як Бога, і не подякували, але знікчемніли суєтністю думок своїх, і затьмарилося їхнє нерозумне серце,
<p>22 Називаючи себе мудрими, впали у безум, 
<p>23 І славу нетлінного Бога замінили образом, що схожий на тлінну людину, на птаха, на чотириногих, і на плазунів, – 
<p>24 А тому й віддав їх Бог у похотях сердець їхніх нечистоті, аж так, що вони опоганили самі свої тіла, 
<p>25 Вони замінили істину Божу неправдою і поклонялися і служили тварині замість Творця, Котрий благословенний навіки, амінь.
<p>26 А тому й віддав їх Бог ганебним пристрастям – жінки їхні змінили природне вживання протиприродним; 
<p>27 Так само й чоловіки, залишивши природне єднання з жіночою статтю, розпалювалися похіттю один до одного, чоловік на чоловіка, вчиняючи ганебно, а відтак дістаючи в собі належну покару за свою оману. 
<p>28 А що вони не жадали мати Бога в розумі, то віддав їх Бог хибному розумові, – чинити ганебне. 
<p>29 Аж так, що вони виповнені всілякою неправдою, блудом, лукавством, жадобою зиску, злобою, заздрістю, убивством, розбратом, обманом, лихими звичаями, 
<p>30 Вони – обмовники, наклепники, богоненависники, напасники, чванливі, пихаті, винахідливі на лихе, неслухняні батькам, 
<p>31 Нерозважливі, підступні, безсердечні, немилосердні, немилостиві. 
<p>32 Вони знають праведний суд Божий, що ті, хто чинить подібне, зроковані на смерть; а проте не тільки це вчиняють, але й тих, що вдаються до цього, вихваляють. 
<h4>Римлян 2 Провина юдеїв. 
<p>1 Ось чому немає тобі виправдання, кожна людино, що судиш іншого; бо тим самим судом, яким судиш іншого, осуджуєш себе, тому що судячи іншого, чиниш те саме. 
<p>2 А ми знаємо, що справедливий суд Божий на тих, хто таке чинить. 
<p>3 Невже сподіваєшся ти, людино, що уникнеш суду Божого, осуджуючи такі діяння і сама вчиняєш те саме? 
<p>4 Або нехтуєш багатством Його доброти, лагідности і довготерплячости Божої, не розуміючи, що Божа доброта веде тебе до каяття? 
<p>5 Однак через упертість твою і нерозкаяність серця, ти сама собі збираєш гнів на день гніву і одкровення праведного суду від Бога, 
<p>6 Котрий віддасть належне кожному за його вчинками: 
<p>7 Тим, що наполегливо добрими справами шукають слави, честі і безсмертя, – життя вічне. 
<p>8 А тим, котрі чинять спротив і не підкоряються істині, але віддаються неправді, – лють та гнів. 
<p>9 Скорбота й утиски всілякій душі людини, котра чинить лихе, по-перше, – юдея, а потім і грека! 
<p>10 І навпаки, слава і честь, і мир всілякому, хто чинить добро, по-перше, юдеєві, а відтак і грекові! 
<p>11 Бо немає упереджености у Бога. 
<p>12 Ті, котрі, не маючи Закону, згрішили, поза Законом і загинуть; а ті, котрі під Законом згрішили, за Законом й судитимуться, – 
<p>13 Тому що не слухачі Закону праведні перед Богом, але виконавці Закону виправдані будуть; 
<p>14 Бо коли погани, що не мають Закону, за природою законне чинять, то, не маючи Закону, вони самі собі закон: 
<p>15 Вони показують, що справа закону в них написана в серцях, про що засвідчує їхня совість і думки їхні, то звинувачуючи, а то виправдовуючи одна одну, – 
<p>16 Того дня, коли, за благовістям моїм, Бог буде судити утаємничені справи людей через Ісуса Христа. 
<p>17 Ось ти називаєшся юдеєм, і заспокоюєш себе Законом і хвалишся Богом, 
<p>18 І знаєш волю Його, і розумієш найкраще, навчаючись із Закону. 
<p>19 І маєш певність, що ти провідник для сліпих, світло для тих, що знаходяться в пітьмі, 
<p>20 Наставник невігласів (нерозумних), навчитель дітей, що має в Законі взірець ведення та істини; 
<p>21 То як же ти, навчаючи іншого, не навчаєш себе самого?
<p>22 Проповідуєш не красти, а сам крадеш! І кажеш: Не чини перелюбу, а сам чиниш перелюб. Гидуєш ідолами, а сам святокрадець! 
<p>23 Хвалишся Законом, а зневажанням Закону безчестиш Бога! 
<p>24 Бо заради вас, як написано, ймення Боже зневажається в поганів. 
<p>25 Обрізання корисне, якщо виконуєш Закон; а якщо ти нехтуєш Законом, то обрізання твоє стало необрізанням. 
<p>26 Отож, якщо необрізаний дотримується настанов Закону, то його необрізання чи не зарахується йому за обрізання? 
<p>27 І необрізаний з природи, що виконує Закон, чи не осудить тебе, що нехтуєш Законом, маючи Писання і обрізання? 
<p>28 Бо не той юдей, хто схожий на нього зовні, і не те обрізання, котре зовнішнє, на плоті; 
<p>29 Але той юдей, хто внутрішньо такий, і те обрізання, котре в серці, за духом, а не за буквою: йому й похвала не від людей, але від Бога. 
<h4>Римлян 3 Бог вірний і праведний в суді Своєму. 
<p>1 Отож, яка перевага бути юдеєм, чи яка користь від обрізання? 
<p>2 Велика перевага у всіх відношеннях, а найбільше в тому, що їм довірене Слово Боже. 
<p>3 Що ж бо, якщо деякі й невірні були, чи невірність їхня хіба знищить вірність Божу? 
<p>4 Аж ніяк! Бог вірний, а всіляка людина неправдива, як написано: Ти праведний у словах Твоїх і переможеш у суді Твоєму. 
<p>5 Та коли наша неправда відкриває правду Божу, то що скажемо? Чи не буде Бог несправедливий, коли виливає гнів? – кажу це, як на людський погляд. 
<p>6 Зовсім ні! Бо інакше, як Богові судити світ? 
<p>7 Бо коли вірність Божа підноситься моєю невірністю для слави Божої, то за що мене судити, як грішника? 
<p>8 І чи не варто нам чинити зло, щоб вийшло добро, як деякі лихословлять нас і запевняють, наче ми отак навчаємо? Праведний суд на таких. 
<p>9 Ну, то як? Чи маємо ми перевагу? Зовсім ні; бо ми вже довели, що, як юдеї, так само й греки, – усі під гріхом, 
<p>10 Як написано: Немає праведного жодного; 
<p>11 Немає тямущого; ніхто не шукає Бога; 
<p>12 Усі збилися з дороги, до останнього нікчемні; немає тих, що чинять добро, – немає жодного.
<p>13 Їхнє горло – відкритий гріб, язиком своїм обманюють; отрута гадюча на губах їхніх; 
<p>14 Уста їхні виповнені лихослів‘ям і гіркотою. 
<p>15 Ноги їхні швидкі на пролиття крови; 
<p>16 Руїна і загибель на шляху їхньому; 
<p>17 Вони не відають шляху миру. 
<p>18 Немає страху Божого перед очима їхніми. 
<p>19 Але ми знаємо, що Закон, коли щось говорить, то говорить до тих, що стоять під Законом, аж так, що загороджуються всілякі уста, і увесь світ стає з провиною перед Богом, 
<p>20 Тому що справами Закону не виправдається перед Ним жодна плоть; бо Законом пізнається гріх. 
<p>21 Але нині, незалежно від Закону, з‘явилася правда Божа, про котру свідчать Закон і пророки, 
<p>22 Правда Божа через віру в Ісуса Христа в усіх і на всіх віруючих; бо немає різниці, 
<p>23 Тому, що всі згрішили і позбавлені слави Божої; 
<p>24 Одержуючи виправдання даром, від благодаті Його, покутою у Христі Ісусі, 
<p>25 Котрого Бог запропонував на пожертву спокути в Крові Його через віру; для показу правди Його у прощенні гріхів, учинених передніше, 
<p>26 У часи довготерплячости Божої, на показ правди Його в теперішній час, нехай же з‘явиться Він праведним, що виправдовує віруючого в Ісуса. 
<p>27 А де те, щоб ним похвалитися? Знищене. Яким законом? Законом справ? Ні, але законом віри.
<p>28 Бо ми визнаємо, що людина виправдовується вірою, незалежно від справ Закону. 
<p>29 Невже Бог є Бог юдеїв лише, а не поганів також? Авжеж, і поганів; 
<p>30 Тому що один Бог, Котрий виправдовує обрізаних завдяки вірі і необрізаних через віру. 
<p>31 Отже, ми знищуємо Закон вірою? Зовсім ні, але Закон стверджуємо. 
<h4>Римлян 4 Авраам виправдався вірою. 
<p>1 І що ж, скажемо, Авраам, батько наш надбав за плоттю? 
<p>2 Якщо Авраам виправдався справами, він має похвалу, але не перед Богом. 
<p>3 Бо що оповідає Писання? Повірив Авраам Богові, і це зараховано йому у праведність. 
<p>4 Тому, хто виконує якусь роботу, нараховується заробіток не з ласки, але з обов‘язку; 
<p>5 А тому, хто цього не чинить, але вірує в Того, Хто виправдовує нечестивого, віра його постає як праведність. 
<p>6 Так само й Давид називає блаженною людину, котрій Бог зараховує праведність незалежно від справ.
<p>7 Блаженні, чиї беззаконня прощені і чиї гріхи покриті; 
<p>8 Блаженна людина, котрій Господь не завважить гріха. 
<p>9 Блаженство це стосується обрізання чи до необрізання? Ми кажемо, що Авраамові віра зарахувалася як праведність. 
<p>10 Коли зарахувалася? По обрізанні, чи до обрізання? Не по обрізанні, а до обрізання. 
<p>11 І ознаку обрізання він прийняв, мов печать праведности через віру, котру мав у необрізанні, аж так, що він став батьком усіх віруючих у необрізанні, щоб їм також зарахувалася праведність. 
<p>12 І батьком обрізаних, і не лише тих, що прийняли обрізання, але також і тих, що ходять по слідах віри батька нашого Авраама, котру він мав у необрізанні. 
<p>13 Бо не Законом дарована Авраамові, або ж насінню його, обітниця – бути спадкоємцем світу, але праведністю віри. 
<p>14 Бо коли спадкоємці ті, що в Законі, то марна віра і не діє обітниця; 
<p>15 Бо Закон викликає гнів, тому що, де немає Закону, там немає і злочину. 
<p>16 Отже, за вірою, щоб з милости було, щоб обітниця була неодмінно для всіх, не лише за Законом, але й за вірою нащадків Авраамових, котрий є батько всім нам; 
<p>17 Як написано: Я настановив тебе батьком багатьох народів, – перед Богом, Котрому він повірив, що животворить мертвих і називає неіснуюче, як існуюче. 
<p>18 Він, понад надію, повірив надією, а тому став батьком багатьох народів, за сказаним: таким численним буде насіння твоє! 
<p>19 І не знемігся він у вірі і не вважав, що тіло його, майже столітнього, уже омертвіло, і лоно Саррине вже не живе;
<p>20 Не мав сумніву в обітниці Божій через невіру, але був твердий у вірі, прославивши Бога. 
<p>21 І був уповні певен, що Він міцний і виконає обіцяне. 
<p>22 А тому й зараховано йому як праведність. 
<p>23 А втім, не стосовно до нього одного написано, що зарахувалося йому, 
<p>24 Але стосовно також до нас, зарахується й нам, що вірують у Того, Хто воскресив із мертвих Ісуса Христа, Господа нашого.
<p>25 Що був виданий за гріхи наші і воскрес для виправдання нашого. 
<h4>Римлян 5 Мир з Богом і певність в могутньому порятунку. 
<p>1 Отож, виправдавшися вірою, ми маємо мир з Богом через Господа нашого Ісуса Христа, 
<p>2 Через Котрого вірою ми дістали доступ до тієї благодаті, в котрій стоїмо і хвалимося надією слави Божої. 
<p>3 І не цим лише, але хвалимося й скорботою, знаючи, що від скорботи приходить терпіння, 
<p>4 Від терпіння досвід, від досвіду надія, 
<p>5 А надія не осоромлює, тому що любов Божа вилилася в серця наші Духом Святим, що нам даний. 
<p>6 Бо Христос, коли ми були ще немічні, у визначений час помер за нечестивих. 
<p>7 Бо навряд чи хтось помре за праведника; хіба за доброчинця, можливо, хтось наважиться померти. 
<p>8 Але Бог свою любов до нас засвідчує тим, що Христос помер за нас, коли ми були ще грішниками. 
<p>9 Тому тим паче, коли ми виправдані Кров‘ю Його, врятуємося Ним від гніву. 
<p>10 Бо навіть тоді, коли ми були ворогами і примирилися з Богом смертю Сина Його, то тим паче примирившися, врятуємося життям Його. 
<p>11 І не досить цього, а проте хвалимося Богом через Господа нашого Ісуса Христа, через Котрого ми одержали нині замирення. 
<p>12 А тому, як одним чоловіком гріх увійшов у світ, і гріхом смерть, так само й смерть перейшла в усіх людей, через те, що в ньому всі згрішили. 
<p>13 Бо ще до Закону гріх був у світі; але гріх не зараховується, коли немає Закону. 
<p>14 А проте смерть царювала від Адама до Мойсея також над тими, що не вчинили подібного до злочину Адама, котрий є образ майбутнього. 
<p>15 Але дар благодаті не як злочин. Бо якщо злочином одного зазнали смерти багато, то тим паче благодать Божа і дар через благодать однієї Людини, Ісуса Христа, щедро виливається для багатьох.
<p>16 І дар не як суд за одного, що згрішив; бо суд за один злочин на осудження, а дар благодаті на виправдання від багатьох злочинів. 
<p>17 Бо коли злочином одного смерть царювала через одного, то тим паче ті, що приймають щедрість благодаті і дар праведности будуть царювати в житті через єдиного Ісуса Христа. 
<p>18 Тому, як злочином одного всім людям осудження, так само правдою одного всім людям виправдання для життя. 
<p>19 Бо, як через непослух одного чоловіка багато людей стали грішниками, так само й послухом одного стануть праведниками численні. 
<p>20 А Закон прийшов пізніше, і таким чином примножилися злочини. А коли примножився гріх, почала ряснішати благодать, 
<p>21 Щоб, як гріх царював до смерти, так само й благодать царювала через праведність до життя вічного Ісусом Христом, Господом нашим. 
<h4>Римлян 6 Звільнення від сили гріха і смерти. 
<p>1 То що скажемо? Чи залишатися нам у гріхові, аби примножилася благодать? Зовсім ні! 
<p>2 Ми померли для гріха: як же нам жити в ньому? 
<p>3 Невже не відаєте, що всі ми, які хрестилися в Христа Ісуса, в смерть Його хрестилися? 
<p>4 Отож, ми поховані з Ним хрещенням у смерть, щоб, як Христос воскрес із мертвих славою Вітця, так само й нам ходити в оновленому житті. 
<p>5 Бо, якщо ми з‘єднані з Ним подобою смерти Його, то маємо бути поєднані й подобою воскресіння. 
<p>6 Знаючи те, що давній наш чоловік розп‘ятий з Ним, щоб могло бути зруйноване тіло гріховне, аби ми вже не служили гріху; 
<p>7 Бо померлий звільнився від гріха. 
<p>8 А якщо ми померли з Христом, то віруємо, що й жити будемо з Ним, 
<p>9 Знаючи, що Христос, воскреснувши з мертвих, вже не вмирає: смерть уже не має над Ним влади. 
<p>10 Бо, як Він помер, то помер одного разу для гріха, а що живе, то живе для Бога. 
<p>11 Так само й ви вважайте себе мертвими для гріха, а живими для Бога у Христі Ісусі, Господі нашому. 
<p>12 Тож нехай не царює гріх у смертному вашому тілі, щоб вам підкорятися йому у похотях його;
<p>13 І не віддавайте членів ваших гріхові на знаряддя неправди, але віддайте себе Богові, як ожилих із мертвих, і члени ваші Богові, як знаряддя праведности. 
<p>14 Гріх не мусить панувати над вами, бо ви не під Законом, але під благодаттю. 
<p>15 І що ж? Чи почнемо грішити, тому що ми не під Законом, а під благодаттю? Зовсім ні. 
<p>16 Невже ви не знаєте, що кому ви віддаєте себе в служники для послуху, того ви й служники, кому підкоряєтеся: або раби гріха на смерть, або послуху на праведність? 
<p>17 Але подяка Богові, що ви, хоч були перше служниками гріха, від серця стали слухняними тому вченню, якому ви себе віддали.
<p>18 Звільнившись від гріха, ви стали служниками праведности. 
<p>19 Кажу це за людським міркуванням, через неміч плоті вашої. Бо як ви віддавали члени ваші в служники нечистоті і беззаконню на справи беззаконні, так само нині віддайте члени ваші у служники праведности на святість.
<p>20 Бо коли ви були служниками гріха, тоді були вільні від праведности. 
<p>21 А який плід ви мали тоді? Такі діяння, котрих нині самі соромитеся, тому що кінець їхній – смерть. 
<p>22 Але нині, коли ви звільнилися від гріха і стали служниками Богові, плід ваш є святість, а кінець – життя вічне. 
<p>23 Бо заплата за гріх – смерть, а дар Божий – життя вічне у Христі Ісусі, Господі нашому. 
<h4>Римлян 7 Звільнення від Закону і визволення від розбрату поміж плоттю і духом 
<p>1 Хіба ви не знаєте, браття, – бо кажу знавцям Закону, – що закон має владу над людиною, але доки вона жива? 
<p>2 Заміжня жінка прив‘язана законом до живого чоловіка; а якщо помре чоловік, вона звільняється від закону заміжжя. 
<p>3 А тому, якщо при живому чоловікові вийде за іншого, називається перелюбницею; а якщо помре чоловік, вона вільна од закону, і не буде перелюбницею, як вийде за іншого чоловіка. 
<p>4 Так само й ви, браття мої, померли для Закону Тілом Христовим, щоб належати іншому, Воскреслому з мертвих, нехай же приносимо плід Богові. 
<p>5 Бо коли ми жили за плоттю, тоді пристрасті гріховні, виявлені Законом, діяли у членах наших, аби приносити плід смерти. 
<p>6 Але нині, коли ми померли для Закону, котрим були зв‘язані, ми звільнилися від нього, щоб нам служити Богові в оновленому дусі, а не за давньою буквою. 
<p>7 Ну, то що скажемо? Невже від Закону гріх? Зовсім ні. Але я не інакше пізнав гріх, як засобом Закону, бо я не розумів би й пожадання, якби Закон не казав: Не пожадай. 
<p>8 Але гріх, узявши привід від заповіді, викликав у мені всіляке пожадання; бо без закону гріх мертвий. 
<p>9 Я жив свого часу без закону, та коли прийшла заповідь, – гріх ожив, 
<p>10 А я помер, і, таким чином заповідь, котру дано мені для життя, послужила мені на смерть. 
<p>11 Тому що гріх, взявши привід од заповіді, обдурив мене і умертвив нею. 
<p>12 Тому Закон святий і заповідь свята, і праведна, і добра. 
<p>13 Отож, невже добре вчинилося мені смертоносним? Зовсім ні. Але гріх, що виявився гріхом через те, що засобом доброго завдав мені смерть, аж так, що гріх стає украй грішний через заповідь. 
<p>14 Бо ми знаємо, що Закон духовний, а я тілесний, проданий гріхові. 
<p>15 Бо не розумію, що вчиняю: бо не те вчиняю, що хочу, а що ненавиджу, те вчиняю. 
<p>16 А якщо вчиняю те, чого не хочу, то погоджуюся із законом, що він добрий; 
<p>17 А тому вже не я вчиняю те, але гріх, що живе в мені. 
<p>18 Бо знаю, що не живе в мені, тобто в плоті моїй, добре; тому що бажання добра є в мені, але щоб учинити його, того не знаходжу. 
<p>19 Доброго, котрого хочу, не вчиняю, а лихе, котрого не хочу, вчиняю. 
<p>20 А якщо вчиняю те, чого не хочу, вже не я вчиняю те, але гріх, що в мені живе. 
<p>21 Отож, я знаходжу закон , що, коли хочу чинити добре, озивається в мені лихе. 
<p>22 Бо, з огляду на внутрішню людину, знаходжу вдоволення в Законі Божому. 
<p>23 Але в членах моїх бачу інший закон, що протидіє законові розуму мого і вчиняє мене бранцем закону гріховного, що є в членах моїх.
<p>24 Нещасна я людина! Хто визволить мене від цього тіла смерти? 
<p>25 Дякую Богові моєму Ісусом Христом, Господом нашим. Отож, той самий я розумом моїм служу Законові Божому, а плоттю – законові гріха. 
<h4>Римлян 8 Життя в Дусі. 
<p>1 Отож, немає нині жодного осуду тим, котрі в Христі Ісусові живуть не за плоттю, а за Духом. 
<p>2 Тому що закон Духу життя у Христі Ісусі звільнив мене від закону гріха і смерти. 
<p>3 Оскільки Закон, знесилений плоттю, не мав сили, то Бог послав сина Свого в подобі гріховної плоті на пожертву за гріх, і осудив гріх у плоті, 
<p>4 Щоб виправдання Закону звершилося в нас, що живуть не за плоттю, а за духом. 
<p>5 Бо ті, що живуть за плоттю, про тілесне мають замір, а ті, що живуть за Духом, – про духовне. 
<p>6 Задуми тілесні – то смерть, а задуми духовні – життя і мир. 
<p>7 Тому що тілесні задуми є ворожнеча супроти Бога; бо Законові Божому не підкоряються і, зрештою, не можуть. 
<p>8 А тому ті, що живуть за плоттю, Богові догодити не можуть. 
<p>9 Але ви не у плоті, а в Дусі, якщо Дух Божий живе у вас. Якщо ж хтось Духа Христового не має, той якраз не Його. 
<p>10 А якщо Христос у вас, то тіло мертве для гріха, а дух живий через праведність. 
<p>11 А якщо Дух Того, Хто воскресив із мертвих Ісуса, живе у вас, то той, Хто воскресив Христа із мертвих, оживить також ваші смертні тіла Духом Своїм, що живе у вас. 
<p>12 Отож, браття, ми не боржники плоті, щоб жити за плоттю; 
<p>13 Бо якщо живете за плоттю, то помрете, а якщо духом умертвляєте справи тілесні, то живі будете. 
<p>14 Бо всі, що ведені Духом Божим, є сини Божі; 
<p>15 Тому, що ви не прийняли духа рабства, щоб знову жити у страхові, але прийняли Духа усиновлення, Котрим кличемо: Авва, Отче! 
<p>16 Саме Цей Дух засвідчує нашому духові, що ми є діти Божі. 
<p>17 А якщо діти, то спадкоємці Божі, співспадкоємці-таки Христові, якщо страждаємо тільки з Ним, щоб з Ним разом і прославитися. 
<p>18 Бо я гадаю, що нинішні тимчасові страждання нічого не варті у порівнянні з тією славою, котра відкриється в нас. 
<p>19 Бо створіння з надією очікує появи синів Божих, – 
<p>20 Тому що створіння підкорилося марноті не добровільно, але за волею того, хто підкорив його, – сподіваючись, 
<p>21 Що й саме створіння звільнене буде від рабства тлінню для волі слави дітей Божих. 
<p>22 Бо знаємо, що все створіння разом стогне і страждає донині; 
<p>23 І не лише воно, але й ми самі, маючи першоплоди Духа, і ми в собі стогнемо, наджидаючи усиновлення, спокути тіла нашого. 
<p>24 Бо ми врятовані надією. А надія, коли бачить, не є надія; бо якщо хтось бачить, то навіщо йому й сподіватися. 
<p>25 Та коли сподіваємося того, чого не бачимо, тоді чекаємо з терпінням. 
<p>26 Так само й Дух допомагає нам у немочах наших; бо ми не знаємо, за що молитися, як належить, але Сам Дух клопочеться за нас зітханнями невимовними. 
<p>27 Однак Той, Хто досліджує серця, знає, яка думка в Духа, тому що Він клопочеться за святих, з волі Божої. 
<p>28 І ми знаємо, що тим, які люблять Бога, покликаним за Його волею, все сприяє доброму. 
<p>29 Бо Кого Він передбачив, тим і визначив бути подібними образові Сина Свого, щоб Він був першовродженим поміж багатьма братами; 
<p>30 А кого Він передбачив, тих і покликав; а кого виправдав, тих, отже, й прославив. 
<p>31 То що сказати на це? Якщо Бог за нас, то хто супроти нас?
<p>32 Той, Котрий Сина Свого не пощадив, але віддав Його за всіх нас, як із Ним не дарує нам усього? 
<p>33 Хто буде звинувачувати вибраних Божих? Бог виправдовує їх. 
<p>34 Хто осуджує? Христос Ісус помер, але й воскрес. Він і є праворуч Бога, Він і клопочеться за нас. 
<p>35 Хто нас відлучить од любови Христа: скорбота, чи утиски, чи переслідування, чи голод, чи нагота, чи небезпека, або меч? Як написано: 
<p>36 За Тебе умертвляють нас щодня, мають нас за овець, зрокованих на заклання. 
<p>37 Але все це долаємо силою Того, Хто полюбив нас. 
<p>38 Бо я певен, що ні смерть, ні життя, ні Ангели, ні започатки, ні сили, ні теперішнє, ні прийдешнє, 
<p>39 Ні висота, ні глибина, ні інше якесь створіння не може відлучити нас від любови Божої у Христі Ісусі, Господі нашому. 
<h4>Римлян 9 Чудові Божі шляхи з Ізраїлем. 
<p>1 Істину виповідаю у Христі, не обманюю, засвідчує мені совість моя в Дусі Святому, 
<p>2 Що велика для мене скорбота і невпинне страждання серцю моєму. 
<p>3 Я бажав би сам бути відлученим від Христа за братів моїх, рідних мені плоттю, 
<p>4 Себто, ізраїльтян, котрим належить усиновлення, і слава, і заповіти, і законодавство, і богослужіння, і обітниці; 
<p>5 Їхні й батьки, і від них Христос у плоті, Бог, що є над усім, благословенний навіки, Амінь. 
<p>6 Проте не так, щоб слово Боже не справдилося. Бо не всі ті ізраїльтяни, що від Ізраїля, 
<p>7 І не всі діти Авраама, котрі від насіння його; але сказано: В Ісаакові назветься тобі насіння. 
<p>8 Себто, не тілесні діти є діти Божі, – але діти обітниці визнаються за насіння. 
<p>9 А слово обітниці таке: О цій же порі прийду, і в Сарри буде син. 
<p>10 І не одне це: але так було з Ревеккою, коли вона зачала водночас двох синів від Ісаака, батька нашого; 
<p>11 Бо коли вони ще не народилися і не вчинили нічого доброго чи лихого, – щоб воля Божа у вибранні звершувалася, 
<p>12 Не від справ, але від Того, Хто прикликає, – сказано було їй: Більший буде у рабстві в меншого. 
<p>13 Як написано: Якова Я полюбив, а Ісава зненавидів. 
<p>14 То що скажемо? Невже неправда у Бога? Зовсім ні; 
<p>15 Бо Він каже Мойсеєві: Кого милувати, помилую; кого жаліти, пожалію. 
<p>16 Отже, помилування залежить не від того, хто бажає, і не від того, хто прагне, але від Бога, що милує. 
<p>17 Бо Писання каже фараонові: Для тебе самого Я поставив якраз тебе, аби показати над тобою силу Мою і щоби проповідувано було ймення Моє по всій землі.
<p>18 Отож, кого хоче, милує, а кого хоче, ожорсточує. 
<p>19 Ти скажеш мені: За що ж іще звинувачують? Бо хто чинитиме опір Його волі? 
<p>20 А хто ти, людино, що сперечаєшся з Богом? Хіба виріб скаже виробникові своєму: Навіщо ти отак мене учинив? 
<p>21 Чи не має гончар влади над глиною, щоб з тієї ж суміші вчинити одну посудину для почесного використання, а іншу для низького? 
<p>22 То й що, коли Бог, бажаючи показати гнів і явити могутність Свою, з великим довготерпінням щадив посудини гніву, готові до загибелі, 
<p>23 Щоб разом виявити багатство слави Своєї над посудинами милосердя, котрі Він приготував на славу; 
<p>24 Над нами, котрих Він покликав не лише з юдеїв, але також із поганів? 
<p>25 Як також в Осії каже: Не Мій народ назву Моїм народом, і не улюблену – улюбленою. 
<p>26 І на тому місці, де сказано їм: Ви не Мій народ, вони названі будуть синами Бога Живого. 
<p>27 А Ісая проголошує про Ізраїля: А хоча б сини Ізраїлеві були числом, як пісок морський, лише останок врятується; 
<p>28 Бо справу закінчує і невдовзі вирішить по правді, справу рішучу звершить Господь на землі. 
<p>29 І, як провістив Ісая: Якби Господь Саваот не залишив нам насіння, то ми стали б, як Содом, і були б схожі на Гомору. 
<p>30 То що скажемо? Погани, що не шукали праведности, дістали праведність од віри; 
<p>31 А Ізраїль, що шукав Закону праведности, не досяг до Закону праведности. 
<p>32 Чому? Тому що шукали не у вірі, а в справах закону, бо спіткнулися об камінь спотикання. 
<p>33 Як написано: Ось кладу в Сіоні камінь спотикання і камінь спокуси, але кожний, хто вірує в Нього, не осоромиться. 
<h4>Римлян 10 Кожний віруючий і той, що прикликає Господа, врятується. 
<p>1 Браття! Бажання мого серця і молитва до Бога за Ізраїль для спасіння. 
<p>2 Бо засвідчую їм, що мають велику ревність до Бога, але не згідно з пізнанням. 
<p>3 Бо, не розуміючи праведности Божої і докладаючи зусиль надбати власну праведність, вони не підкорилися праведності Божій. 
<p>4 Тому що кінець Закону Христос – для праведности кожного віруючого. 
<p>5 Мойсей каже про праведність від Закону: Людина, яка виконала його, живою буде ним. 
<p>6 А праведність од віри так говорить: Не кажи в серці твоєму: Хто вийде на небо? Себто Христа звести долу, 
<p>7 Або: Хто зійде у безодню? Себто, Христа з мертвих піднести. 
<p>8 Але що каже Писання? Близько до тебе слова в устах твоїх, і в серці твоєму, себто слово віри, котре проповідуємо. 
<p>9 Бо якщо устами твоїми будеш сповідувати Ісуса Господом і серцем твоїм вірувати, що Бог воскресив Його з мертвих, то врятуєшся; 
<p>10 Тому що серцем вірують для праведности, а вустами сповідують для порятунку. 
<p>11 Бо Писання запевняє: Кожний, хто вірує в Нього, не осоромиться. 
<p>12 Тут немає різниці поміж юдеєм і греком, тому що один Господь у всіх, багатий для всіх, хто кличе Його. 
<p>13 Бо кожний, хто прикличе ймення Господнє, врятується. 
<p>14 Але як прикликати Того, в Кого не увірували? Як вірувати в Того, про Кого не чули? Як почути без проповідника? 
<p>15 І як проповідувати, якщо не будуть послані? Як написано: Які чудові ноги тих, що благовістять мир та добро! 
<p>16 Але не всі підкорилися Євангелії: Бо Ісая каже: Господе! Хто повірив почутому від нас? 
<p>17 Отож, віра від почутого, а почуте від Слова Божого. 
<p>18 Але запитую: Хіба вони не чули? Навпаки, по всій землі пролинув голос їхній, і до рубежів усієї землі слова їхні. 
<p>19 І ще запитую: Хіба Ізраїль не знав? Але перший Мойсей каже: Я викличу у вас ревність не народом, роздратую вас народом нерозважливим. 
<p>20 А Ісая сміливо каже: Мене знайшли ті, що не шукали Мене, Я відкрився тим, що не запитували про Мене. 
<p>21 А про Ізраїль повідує: Цілісінький день Я простягав руки Мої до народу неслухняного і упертого. 
<h4>Римлян 11 Не увесь Ізраїль ожорсточиться. 
<p>1 Отож, запитую: Невже Бог відкинув народ Свій? Зовсім ні. Бо я також ізраїльтянин, від насіння Авраамового, з коліна Веніяминового. 
<p>2 Не відкинув Бог народу Свого, котрого Він наперед знав. Чи не відаєте, що каже Писання врешті про Іллю? Як він скаржиться Богові на Ізраїля, кажучи: 
<p>3 Господе! Пророків Твоїх повбивали, жертовники Твої зруйнували, і залишився я один, і душі моєї шукають. 
<p>4 А що каже йому Божа відповідь? Я зберіг Собі сім тисяч чоловіків, які не схилили коліна перед Ваалом. 
<p>5 Так само й нинішнього часу, за вибраною благодаттю, зберігся останок. 
<p>6 Але, якщо з благодаті, то не за справи; інакше благодать не була б уже благодаттю. А якщо за справи, то це вже не благодать; інакше справа вже не є справа. 
<p>7 То що? Ізраїль, чого шукав, того не дістав; а вибрані дістали, проте інші ожорсточилися. 
<p>8 Як написано: Бог дав їм духа приспання, очі, котрі не бачать, і вуха, якими не чують, навіть до сього дня. 
<p>9 І Давид повідує: Нехай же буде застілля їхнє сіттю, тенетами і зашморгом на відплату їм; 
<p>10 Нехай потьмаряться очі їхні, щоб не бачити, і нехай хребет їхній зігнеться назавжди. 
<p>11 Отож, запитую: Невже вони спіткнулися, щоб зовсім упасти? Зовсім ні. Але від їхнього падіння порятунок поганам, аби пробудити в них ревність. 
<p>12 А якщо падіння їхнє – багатство світові, і виснаження їхнє – багатство поганам, то тим паче повнота їхня. 
<p>13 Вам кажу, поганам: Як Апостол поганів, я прославляю служіння моє; 
<p>14 Чи не викличу ревність у співродичів моїх за плоттю і чи не врятую деяких із них? 
<p>15 Бо якщо відторгнення їхнє буде замиренням світу, то що буде прийняття ними, як не життя з мертвих? 
<p>16 Якщо започаток святий, то й ціле також; і якщо корінь святий, то й гілка також. 
<p>17 А якщо деякі з гілок відламалися, а ти, дике оливкове дерево, прищеплене на їхнє місце і стало спільником кореня і соку оливи, 
<p>18 То не чванься над гілками: якщо ж усе-таки піднесешся, то пригадай, що не ти корінь тримаєш, але корінь – тебе. 
<p>19 Скажи: гілки відламалися, щоб мені прищепитися. 
<p>20 Гаразд. Вони відламалися невір‘ям, а ти тримаєшся вірою: Не пишайся, але бійся. 
<p>21 Бо якщо Бог не помилував природних гілок, то гляди, чи помилує тебе. 
<p>22 Отож, бачиш доброту і суворість Божу: суворість до тих, що відпали, а доброту для тебе, якщо перебуватимеш у благодаті Божій; інакше ти також будеш відтятий. 
<p>23 Але й ті, якщо не будуть в невір‘ї, прищепляться, тому що Бог має силу знову прищепити їх. 
<p>24 Бо, якщо ти відтятий від дикої за природою оливки і не за природою прищепився до гарної оливи, то тим паче ці природні прищепляться до своєї оливи. 
<p>25 Бо не хочу залишити вас, браття, з незвіданою таємницею цією, щоб ви не мріяли про себе, – що ожорсточення сталося в Ізраїлі частково, до часу, поки увійде повне число поганів, 
<p>26 І оскільки Ізраїль врятується, як написано: Прийде від Сіону Визволитель і відверне безбожність від Якова; 
<p>27 І цей заповіт їм від Мене, коли зніму з них гріхи їхні. 
<p>28 У відношенні до благовістя, вони вороги заради вас; а у відношенні до вибрання, улюблені Божі заради батьків. 
<p>29 Бо дари і покликання Боже непорушні. 
<p>30 Як ви самі колись були неслухняні Богові, а нині помилувані, через непослух їхній, 
<p>31 Так само й вони тепер неслухняні для помилування вас, щоб самі вони також були помилувані. 
<p>32 Бо всім визначив Бог непослух, щоб всіх помилувати. 
<p>33 О, безодня багатства і премудрости і ведення Божого! Які неспогадані судьби Його і шляхи Його, яких не дослідити! 
<p>34 Бо хто спізнав розум Господній? Або хто був порадником Йому? 
<p>35 Або хто дав Йому наперед, щоб Він мусив відплатити? 
<p>36 Бо все з Нього, Ним і для Нього. Йому слава навіки. Амінь. 
<h4>Римлян 12 Життя віруючих – служіння Богові. 
<p>1 Отож, благаю вас, браття, милосердям Божим, віддайте тіла ваші на пожертву живу, святу, вельми угодну Богові, для розумного служіння вашого; 
<p>2 І не спілкуйтеся з віком цим, але вдосконалюйтеся оновленням ума вашого, щоб вам пізнати, що є воля Божа, добра, угодна і досконала. 
<p>3 Через дану мені благодать, кожному з вас кажу: Не думайте про себе більше, аніж треба думати, але думайте скромно, в міру віри, котрою кожного Бог наділив. 
<p>4 Бо, як в одному тілі в нас багато членів, але не в усіх членів одне і те ж діяння; 
<p>5 Отак і ми: численні, але складаємо одне тіло у Христі, а нарізно один для одного члени. 
<p>6 Та, згідно з даною нам благодаттю, маємо різні обдаровання, то, чи маєш пророцтво, пророкуй в міру віри; 
<p>7 Чи маєш служіння – перебувай у служінні; чи навчитель, – в навчанні; 
<p>8 Умовляч (наставник), – умовляй; чи роздавач, – роздавай у простоті, чи старший, – учиняй старшинство старанно; чи доброчинець, – чини добро з радістю. 
<p>9 Любов нехай буде невдавана; відвертайтеся од зла; приставайте до добра; 
<p>10 Будьте братолюбні один до одного з ніжністю; з пошаною один одного випереджайте; 
<p>11 У ревності не занепадайте; духом горіть; Господові служіть; 
<p>12 Утішайтеся надією; у скорботі будьте терплячі, в молитві постійні; 
<p>13 У потребах святих беріть участь; будьте гостинні до мандрівників (чужинців); 
<p>14 Благословляйте переслідувачів ваших; благословляйте, а не проклинайте. 
<p>15 Радійте з тими, що радіють і плачте з тими, що плачуть. 
<p>16 Будьте однодумцями поміж собою; не мудруйте зависоко, але наслідуйте сумирних; не підносьтеся в собі; 
<p>17 Нікому не повертайте злом за зло, але дбайте про добре перед усіма людьми. 
<p>18 Якщо можливо з вашого боку, будьте в мирі з усіма людьми. 
<p>19 Не мстіться за себе, улюблені, але дайте місце гнівові Божому. Бо написано: Моя помста, Я відплачу, каже Господь. 
<p>20 Отож, якщо ворог твій голодний, нагодуй його; якщо спраглий, – вгамуй спрагу його; бо, творячи це, ти збираєш йому на голову розпалене вугілля. 
<p>21 Не будь переможений злом, але перемагай зло добром. 
<h4>Римлян 13 Віруючий і влада. 
<p>1 Кожна душа нехай буде покірна вищій владі, бо немає влади не від Бога; а та влада, яка існує, від Бога настановлена. 
<p>2 А тому той, що чинить спротив владі, чинить спротив Божій настанові, а ті, що чинять спротив, самі викличуть на себе осуд. 
<p>3 Бо володарі – страшні не для добрих справ, але для лихих. Чи хочеш не боятися влади? Вчиняй добро, і дістанеш похвалу від неї. 
<p>4 Бо володар є служник Божий, тобі на добро; якщо вчиняєш лихе, бійся, тому що він не марно носить меча: він Божий служник, месник на покарання тому, хто вчиняє лихе. 
<p>5 А тому необхідно підкорятися не лише через страх покарання, але й заради совісті. 
<p>6 Для цього ви також податки сплачуєте, бо вони служники Божі, цим якраз постійно й зайняті. 
<p>7 Отож, віддавайте кожному належне: кому податок, податок, кому мито, мито, кому страх – страх; кому честь, – честь. 
<p>8 Не залишайтеся боржниками нікому і ні в чому, окрім взаємної любови; бо той, що любить іншого, виконав Закон. 
<p>9 Бо заповіді: “Не чини перелюбу, не вбивай, не кради, не свідкуй неправдиво, не побажай чужого”, і всі інші єднаються в цьому слові: Люби ближнього свого, як самого себе. 
<p>10 Любов не чинить ближньому зла; отож, любов є виконання Закону. 
<p>11 Так учиняйте, знаючи час, що настала пора пробудитися нам зі сну. Бо нині ближче до нас порятунок, аніж тоді, коли ми увірували. 
<p>12 Ніч минула, а день наблизився: тож відкинемо справи пітьми і зодягнімося у зброю світла. 
<p>13 Як за дня, будемо поводитися доброчесно, не віддаючись ні бенкетам і пияцтву, ані перелюбові та розпусті, ні сваркам і заздрості; 
<p>14 Але вдягніться в Господа нашого Ісуса Христа, і не дбайте про тіло задля похотей. 
<h4>Римлян 14 Про немічних і міцних вірою. 
<p>1 Немічного у вірі приймайте без суперечок про той чи той погляд на речі. 
<p>2 Бо один певен, що можна їсти все, а немічний їсть овочі. 
<p>3 Хто їсть, не принижуй того, хто не їсть; і хто не їсть, не осуджуй того, хто їсть, тому що Бог прийняв його. 
<p>4 Ти хто такий, що осуджуєш чужого служника? Перед своїм Господом стоїть він, чи падає; і буде знову поставлений, бо Господь має силу поставити його. 
<p>5 Є такий, що відрізняє день від дня, а інший міркує про всілякий день однаково. Кожний чини з огляду на можливості свого розуму. 
<p>6 Хто розрізняє дні, для Господа розрізняє; і хто не відрізняє днів, для Господа не відрізняє. Хто їсть, для Господа їсть, бо дякує Богові. І хто не їсть, для Господа не їсть, і дякує Богові. 
<p>7 Бо ніхто із нас не живе для себе, і ніхто не вмирає для себе, 
<p>8 А чи живемо, – для Господа живемо; чи помираємо, – для Господа помираємо. І тому чи живемо, чи помираємо, – завжди Господні. 
<p>9 Бо Христос задля того й помер і воскрес, і ожив, щоб володарювати й над мертвими й над живими. 
<p>10 А ти нащо осуджуєш брата твого? Або ти, що ганьбиш брата свого? Усі ми постанемо на суд Христів. 
<p>11 Бо написано: Живу Я, каже Господь, переді Мною схилиться кожне коліно, і всілякий язик буде сповідувати Бога. 
<p>12 Отож, кожний із нас дасть за себе звіт Богові. 
<p>13 То ж не будемо вже осуджувати один одного, а краще міркуйте про те, як чинити так, щоб не надати братові підстави для спотикання чи спокуси. 
<p>14 Я знаю і певен у Господі Ісусі, що немає нічого в самому собі нечистого; тільки для того, хто вважає щось нечистим, для того нечисте. 
<p>15 А якщо через їжу зажурений твій брат, то ти вже не з любови чиниш; не погуби твоєю поживою того, за кого Христос помер. 
<p>16 Нехай же не ганьбиться ваше добре ім‘я. 
<p>17 Бо Царство Боже не їжа і пиття, але праведність і мир, і радість у Святому Дусі. 
<p>18 Хто цим служить Христові, той угодний Богові і достойний схвалення від людей. 
<p>19 Отож, будемо шукати того, що служить для миру і для взаємного напуття. 
<p>20 Заради їжі не руйнуй справи Божої: все чисте, але погано людині, котра їсть на спокусу. 
<p>21 Краще не їсти м‘яса, не пити вина і не чинити нічого такого, від чого брат Твій спотикається, або спокушається, чи падає на силі. 
<p>22 Ти маєш віру? Май її в самому собі, перед Богом. Блаженний, хто не осуджує себе за те, що вибирає. 
<p>23 А той, що сумнівається, якщо їсть, осуджується, тому що не з віри, а все, що не з віри, – гріх. 
<p>24 А Тому, Хто може упевнити вас з благовістя мого і проповіді Ісуса Христа, за одкровенням таємниці; про котру від одвічних часів не було мовлено, 
<p>25 Але котра нині явлена, і через писання пророчі, з веління вічного Бога, сповіщена всім народам, для підкорення їх вірі, 
<p>26 Єдиному премудрому Богові, через Ісуса Христа, слава навіки. Амінь. 
<h4>Римлян 15 Кожний допомагай братові за прикладом Христа. 
<p>1 Ми, міцні, мусимо терпіти немочі безсилих і не собі допомагати: 
<p>2 Кожний з вас має допомагати ближньому, на добро, для науки, 
<p>3 Бо Христос також не Собі догоджав, ось, як написано: Лихослів‘я тих, що лихословлять Тебе, впали на Мене. 
<p>4 А все, що написане передніше, написане нам для науки, щоб ми терпінням і втіхою з Писань зберігали надію. 
<p>5 А Бог терпіння і втіхи нехай дарує вам бути однодумцями поміж собою, за вченням Ісуса Христа. 
<p>6 Щоб ви в одну душу, єдиними устами прославляли Бога і Батька Господа нашого Ісуса Христа. 
<p>7 А тому приймайте один одного, як Христос прийняв вас у славу Божу. 
<p>8 Розумію те, що Ісус Христос став служителем для обрізаних – заради істини Божої, щоб звершити обіцяне батькам. 
<p>9 А для поганів – з милости, аби прославляли Бога, як написано: За те буду прославляти Тебе, Господе, між поганами, і буду співати йменню Твоєму. 
<p>10 І ще сказано: Звеселіться, погани, з народом Його. 
<p>11 І – ще: Хваліть Господа, усі погани, і прославляйте Його усі народи. 
<p>12 Ісая також каже: Буде корінь Єссеїв, і постане, щоб володіти народами; на Нього погани сподіватися будуть. 
<p>13 А Бог надії нехай виповнить вас усілякою радістю і миром у вірі, щоб ви силою Духа Святого збагатилися надією. 
<p>14 І сам я певен про вас, браття мої що й ви виповнені добротою та всіляким пізнанням і можете наставляти один одного. 
<p>15 Але писав вам, браття, з певною сміливістю, почасти неначе нагадуванням вам, з даної мені від Бога благодаті, 
<p>16 Бути служителем Ісуса Христа у поганів і звершувати священодіяння благовістя Божого, щоб це приношення поганів, як буде освячене Духом Святим, було вельми приємне Богові. 
<p>17 Через те я можу похвалитися в Ісусі Христі в тому, що стосується Бога; 
<p>18 Бо не насмілюся сказати про щось таке, чого не звершив через мене Христос, у підкорені поганів вірі, словом і ділом. 
<p>19 Силою ознак і чудес, силою Духа Божого, аж так, що благовістя Христове поширене мною від Єрусалиму і околиць аж до Іллірика. 
<p>20 Причому, я старався благовістити не там, де вже було відоме ймення Христове, щоб не споруджувати на чужій основі. 
<p>21 Але, як написано: Ті, що не мають про Нього свідчень, побачать, а ті, що не чули, пізнають.
<p>22 Якраз це й чинило мені щоразу перешкоди прийти до вас. 
<p>23 А нині, не маючи такого місця в цих країнах, і з давніх літ бажаючи прийти до вас, 
<p>24 Тільки-но започаткую мандрівку до Іспанії, прийду до вас. Бо сподіваюся, що, проходячи, побачуся з вами, і що ви проведете мене туди, як тільки-но навтішаюся спілкуванням з вами хоч трохи. 
<p>25 А тепер я йду до Єрусалиму, аби послужити святим; 
<p>26 Бо Македонія і Ахая з добрим серцем збирають певну милостиню для бідних поміж святими в Єрусалимі. 
<p>27 Бо визнали за добродіяння, а ще ж боржники вони перед ними. Бо якщо погани стали учасниками в їхньому духовному, то мусять також їм послужити в тілесному. 
<p>28 Виконавши це і належним чином допровадивши цей щедрий плід доброго серця, я вирушу через ваші місця до Іспанії. 
<p>29 І певен, що, коли прийду до вас, то прийду з повнотою Христового благословення. 
<p>30 А втім, благаю вас, браття, Господом нашим Ісусом Христом і любов‘ю Духа, помагайте мені в молитвах за мене до Бога, 
<p>31 Щоб мені звільнитися від невіруючих в Юдеї і щоб служіння моє для Єрусалиму були вельми приємне святим, 
<p>32 Щоб мені в радості, якщо Богові угодно, прийти до вас і заспокоїтися з вами. 
<p>33 А Бог миру нехай буде з усіма вами. Амінь. 
<h4>Римлян 16 Доручення і привітання друзям. 
<p>1 Представляю вам Фіву, сестру нашу, дияконису церкви в Кенхреях. 
<p>2 Прийміть її для Господа, як личить святим, і допоможіть їй, в чому вона буде мати потребу у вас, бо вона також була помічницею багатьом і мені самому. 
<p>3 Вітайте Прискиллу й Акилу, співробітників моїх у Христі Ісусі, – 
<p>4 Котрі голови свої за душу мою клали, яким не я один вдячний, але також усі церкви із поганів, – і домашню їхню церкву. 
<p>5 Вітайте улюбленого мого Епенета, котрий є первісток Ахаї для Христа. 
<p>6 Вітайте Марію, котра багато потрудилася для нас. 
<p>7 Вітайте Андроніка і Юнію, родичів моїх і в‘язнів зі мною, що прославилися поміж Апостолами і передніше від мене увірували у Христа. 
<p>8 Вітайте Амплія, мого улюбленого в Господі. 
<p>9 Вітайте Урбана, співробітника нашого у Христі, і Стахія, любого мені. 
<p>10 Вітайте Апеллеса, випробуваного у Христі. Вітайте вірних з дому Аристовулового. 
<p>11 Вітайте Іродіона, родича мого. Вітайте з домашніх Наркісса, тих, котрі в Господі. 
<p>12 Вітайте Трифену і Трифосу, що працюють у Господі. Вітайте Персиду улюблену, котра багато попрацювала в Господі. 
<p>13 Вітайте Руфа, вибраного в Господі, і матір його і мою. 
<p>14 Вітайте Асинкрита, Флегонта, Єрма, Патрова, Єрмія та інших братів, що з ними. 
<p>15 Вітайте Філолога і Юлію, Нірея і сестру його, і Олімпіяна, і всіх з ними святих. 
<p>16 Вітайте один одного з цілуванням святим. Вітають вас усі церкви Христові. 
<p>17 Благаю вас, браття, остерігайтеся тих, що спричиняють роз‘єднання і спокуси усупереч ученню, котрого ви навчилися, і ухиляйтеся від них; 
<p>18 Бо такі люди служать не Господові нашому Ісусові Христу, а своєму череві, і приязню та красномов‘ям спокушають серця простодушних. 
<p>19 Ваша покірність вірі усім відома; тому я радію за вас, але бажаю, щоб ви були мудрі на добро і прості на зло. 
<p>20 А Бог миру потопче сатану під ногами вашими невдовзі. Благодать Господа нашого Ісуса Христа з вами! Амінь. 
<p>21 Вітають вас Тимофій, співробітник мій, і Луцій, і Ясон, і Сосипатр, мої родичі. 
<p>22 Вітаю вас у Господі і я, Тертій, що писав це послання. 
<p>23 Вітає вас Гай, гостинний для мене і всієї церкви. Вітає вас Ераст, скарбник міський, і брат Кварт. 
<p>24 Благодать Господа нашого Ісуса Христа з усіма вами! Амінь.
