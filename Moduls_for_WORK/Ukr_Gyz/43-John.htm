<h4>Івана 1 Вічне слово стало плоттю. 
<p>1 Спочатку було Слово, і Слово було у Бога, і Слово було Бог. 
<p>2 Воно було спочатку у Бога. 
<p>3 Усе через Нього почало бути, і без Нього ніщо не почало бути, що почало бути. 
<p>4 У Ньому було життя, і життя було світлом для людей. 
<p>5 І світло в пітьмі сяє, і пітьма не обгорнула його. 
<p>6 Був чоловік, посланий від Бога, ім‘я йому Іван. 
<p>7 Він прийшов для свідчення, щоб засвідчити про Світло, щоб усі повірили через нього. 
<p>8 Він не був світлом, але був посланий, щоб засвідчити про Світло.
<p>9 Було Світло істинним, котре просвітлює всіляку людину, що приходить у світ. 
<p>10 У світі Він був і світ був, створений Ним; і світ Його не пізнав. 
<p>11 Прийшов до своїх, і свої Його не прийняли. 
<p>12 А тим, котрі прийняли Його, віруючим в ім‘я Його, дав владу бути дітьми Божими. 
<p>13 Котрі не від крови, не від бажання плоті, не від пожадливости мужа, але від Бога народилися. 
<p>14 І Слово стало плоттю, і жило поміж нами, виповнене благодаттю та істиною; і ми бачили Його славу, як Єдиновродженого від Батька. 
<p>15 Іван засвідчує про Нього і проголошує, повідуючи: Це був Той, про Котрого я сказав: Той, хто прийде за мною, існував передніше від мене, тому що був раніше від мене. 
<p>16 І від повноти Його всі ми прийняли й благодать на благодать; 
<p>17 Бо Закон даний через Мойсея, а благодать та істина вчинилися через Ісуса Христа. 
<p>18 Бога не бачив ніхто й ніколи; Єдиновроджений Син, істинний у єстві Отчому, Він явив. 
<p>19 І ось свідчення Іванові, коли юдеї прислали з Єрусалиму священиків та левитів запитати його: Хто ти?
<p>20 Він оголосив і не заперечив, і проголосив, що я не Христос. 
<p>21 І запитали у нього: То що? Може, ти – Ілля? Він сказав: Ні. Пророк? Він відповідав: Ні. 
<p>22 Сказали йому: То хто ж ти такий? Щоб нам дати відповідь тим, хто послав нас; що ти скажеш про самого себе? 
<p>23 Він сказав: Я – голос волаючого в пустелі: вирівнюйте шлях Господові, як повідав пророк Ісая. 
<p>24 А послані були з фарисеїв; 
<p>25 І вони запитали його: А чому ж ти хрестиш, якщо ти не Христос, ні Ілля, ані пророк? 
<p>26 Іван сказав їм у відповідь: Я хрещу у воді, але стоїть серед вас Той, Котрого ви не знаєте; 
<p>27 Ось якраз Той, що йде за мною, але Котрий існував переді мною; я негідний розв‘язати ремінця на Його взутті. 
<p>28 Це відбувалося у Віфанії, на Йордані, де хрестив Іван. 
<p>29 Другого дня побачив Іван Ісуса, що прямував до нього, і сказав: Ось Ягня Боже, Яке бере на Себе гріха світу;
<p>30 Це є Той, про Якого я сказав: За мною йде Муж, Котрий існував переді мною, тому що Він був передніше від мене; 
<p>31 Я не знав Його; але задля того прийшов хрестити у воді, щоб Він явлений був Ізраїлю. 
<p>32 І засвідчував Іван, кажучи: Я бачив Духа, що сходив з небес, мов голуб, і Він був на Ньому; 
<p>33 Я не знав Його; але Той, що Послав мене хрестити у воді, сказав мені: На кого, побачиш, що Дух сходить, і над ним перебуває, Той є Тим, Котрий Хрестить Духом Святим; 
<p>34 І я бачив, і засвідчив, що Цей є Син Божий. 
<p>35 Другого дня знову стояв Іван і двоє учнів його. 
<p>36 І коли побачив Ісуса, що надходив, сказав: Ось Ягня Боже. 
<p>37 І двоє учнів почули ці слова і пішли за Ісусом. 
<p>38 А Ісус, обернувшись і побачивши тих, що йшли за Ним, сказав їм: Що ви шукаєте? Вони сказали Йому: Равві (що означає: “Учителю”), де замешкав? 
<p>39 Сказав їм: Ходіть, і побачите. Вони пішли й побачили, де Він живе, і пробули у Нього той день. Було близько десятої години. 
<p>40 Один із двох, що чули від Івана про Ісуса, а відтак пішли за Ним, був Андрій, брат Симона Петра. 
<p>41 Він перший знайшов брата свого Симона і сказав йому: Ми знайшли Месію (що означає Христос). 
<p>42 І привів його до Ісуса. А Ісус глянув на нього і сказав: Ти – Симон, син Йонин; ти будеш називатися Кифа, що означає: Камінь (Петро).
<p>43 Другого дня Ісус захотів рушити до Галілеї, і знайшов Пилипа й сказав йому: Йди за Мною. 
<p>44 А Пилип був з Віфсаїди, з одного міста з Андрієм і Петром. 
<p>45 Пилип знайшов Нафанаїла і сказав йому: Ми знайшли Того, про Котрого писав Мойсей у Законі і пророки, Ісуса, сина Йосипового, з Назарету. 
<p>46 Але Нафанаїл сказав йому: Чи може вийти з Назарету щось добре? Пилип сказав йому: Піди й подивися. 
<p>47 Ісус побачив Нафанаїла, що йшов до Нього, і сказав про нього: Ось справжній ізраїльтянин, у котрому немає лукавства. 
<p>48 Нафанаїл сказав Йому: Звідки Ти знаєш мене? Ісус сказав йому у відповідь: Перш, ніж покликав тебе Пилип, коли ти був під смоковницею, Я бачив тебе. 
<p>49 Нафанаїл відповідав Йому: Равві! Ти – Син Божий, Ти – Цар Ізраїлів. 
<p>50 Ісус сказав йому у відповідь: Ти віриш, тому що Я сказав тобі: Я бачив тебе під смоковницею; але побачиш більше від цього. 
<p>51 І сказав йому: Істинно, істинно повідую вам: Віднині будете бачити небо відкритим і Ангелів Божих, що виходять і сходять до Сина Людського. 
<h4>Івана 2 Весілля в Кані галілейській. 
<p>1 Третього дня було весілля в Кані галілейській, і Матір Ісусова була там. 
<p>2 Покликали також Ісуса і учнів Його на весілля. 
<p>3 І, оскільки не ставало вина, то Матір Ісусова сказала Йому: Вина у них немає. 
<p>4 Ісус сказав їй: Жінко, що Я маю учинити для тебе? Ще не прийшла Моя година. 
<p>5 Матір Його сказала служникам: Що скаже Він вам, те вчиніть. 
<p>6 І було тут встановлено шість кам‘яних посудин на воду, що стояли за звичаєм очищення юдейського, і вміщували по дві чи по три міри. 
<p>7 І сказав їм: Наповніть посудини водою. І наповнили їх уприщерть. 
<p>8 І сказав їм: Тепер зачерпніть і несіть до весільного старости. І понесли. 
<p>9 А коли староста покуштував воду, що вчинилася вином, – а він не знав, звідки це вино, знали хіба що служники, котрі зачерпнули води, – аж тоді староста покликав нареченого 
<p>10 І сказав йому: Кожний чоловік найперше подає добре вино, а коли добре вип‘ють, тоді гірше; а ти добре вино зберіг до цього часу.
<p>11 Ось так започаткував Ісус дива у Кані галілейській; і явив Славу Свою, і увірували в Нього учні Його. 
<p>12 Потому прийшов Він до Капернауму, Сам і Матір Його, і брати Його, і учні Його; і там пробули небагато днів. 
<p>13 Наближалася Пасха юдейська, і пішов Ісус до Єрусалиму, 
<p>14 І побачив, що в храмі продавали волів, овець та голубів, і сиділи міняйла грошей. 
<p>15 І, вчинивши бича з мотузок, вигнав із храму всіх, а також волів та овець, і гроші в міняйлів порозсипав, а столи їхні поперекидав; 
<p>16 І сказав тим, що продавали голубів: Заберіть це звідси, і не вчиняйте Дім Батька Мого домом торговим. 
<p>17 При цьому учні Його пригадали, що написано: Ревність за дім Твій поглинає Мене. 
<p>18 На це юдеї сказали Йому у від повідь: Якою ознакою доведеш Ти нам, що маєш владу так чинити? 
<p>19 Ісус сказав їм у відповідь: Зруйнуйте цей храм, і Я за три дні відбудую його. 
<p>20 На це сказали юдеї: Цей храм споруджувався сорок шість років, а Ти за три дні поставиш його? 
<p>21 А Він казав про храм тіла Свого. 
<p>22 А коли Він воскрес із мертвих, то учні Його пригадали, що Він казав це, і повірили в Писання і в слово, котре сказав Ісус. 
<p>23 І коли Він був у Єрусалимі у день свята Пасхи, то було багато таких, які бачили дива, котрі він учиняв, і увірували у ймення Його. 
<p>24 Але Сам Ісус не довірив їм Себе, тому що знав усіх, 
<p>25 І не мав потреби, щоб хтось засвідчив про людину; бо Сам знав, що в людині. 
<h4>Івана 3 Бесіда Ісуса з Никодимом. 
<p>1 Поміж фарисеями був один чоловік, на ім‘я Никодим, один із старшин юдейських. 
<p>2 Він прийшов до Ісуса вночі і сказав Йому: Равві! Ми знаємо, що Ти – Учитель, який прийшов од Бога; бо таких див, котрі Ти вчиняєш, ніхто не може вчинити, якщо не буде з ним Бога. 
<p>3 Ісус сказав йому у відповідь: Істинно, істинно кажу тобі: Якщо хтось не вродиться згори, не може побачити Царства Божого.
<p>4 Никодим сказав Йому: Яким чином людина може народитися, коли вже літня? Невже вона вдруге увійде до лона матері своєї і народиться? 
<p>5 Ісус відповів: Істинно, істинно повідую тобі: Якщо хтось не народиться від води і Духа, не може увійти до Царства Божого. 
<p>6 Народжене від плоті є плоть, а народжене від Духа є дух. 
<p>7 Не дивуйся з того, що Я сказав тобі: необхідно вам народитися згори. 
<p>8 Дух дихає, де хоче, і голос його чуєш, а не відаєш, звідки приходить і куди йде: так буває з кожним, хто народжений від Духа. 
<p>9 Никодим сказав Йому у відповідь: Як це може статися? 
<p>10 Ісус відповідав і сказав йому: Ти – учитель Ізраїля, і наразі цього не відаєш? 
<p>11 Істинно, істинно повідую тобі: Ми говоримо про те, що знаємо, і засвідчуємо те, що бачили; а ви свідчення нашого не приймаєте; 
<p>12 Якщо Я сказав вам про земне, і ви не вірите, – як повірите, коли буду казати вам про небесне? 
<p>13 Ніхто не сходив на небо, а лише Син Людський, що зійшов з небес, бо живе в небесах. 
<p>14 Тож, як Мойсей підняв змія у пустелі, так має піднестися Син Людський. 
<p>15 Щоб кожний віруючий в Нього не загинув, але мав життя вічне. 
<p>16 Бо так полюбив Бог світ, що віддав Сина Свого Єдиновродженого, аби кожний, віруючий в Нього, не загинув, але мав життя вічне. 
<p>17 Тому що не послав Бог Сина Свого у світ, щоб звинуватити світ, але щоб світ був урятований через Нього. 
<p>18 Хто вірує в Нього, той не буде осуджений, а хто не вірує в Нього, уже засуджений, бо не повірив в ім‘я Єдиновродженого Сина Божого. 
<p>19 А суд складається з того, що світло прийшло у світ; проте люди більше полюбили пітьму, аніж світло, тому що справи їхні лихі.
<p>20 Бо кожний, хто чинить зло, ненавидить світло і не йде до світла, щоб не стали явними злочини його, тому що вони лихі. 
<p>21 А той, хто чинить правду, йде до світла, щоб явні були діяння його, тому що вони в Богові вчинені. 
<p>22 Після того прийшов Ісус із учнями Своїми на терени юдейські і жив там і хрестив. 
<p>23 А Іван також хрестив у Еноні, поблизу Салиму, тому що там було багато води; і приходили туди і хрестилися; 
<p>24 Бо Іван ще не був укинутий до в‘язниці. 
<p>25 Тоді в Іванових учнів сталася суперечка з юдеями про очищення; 
<p>26 І прийшли до Івана і сказали йому: Равві! Той, Котрий був з тобою біля Йордану і про Котрого ти засвідчував, – ось, Він хрестить, і всі йдуть до Нього.
<p>27 Іван сказав у відповідь: Не може людина нічого прийняти на себе, якщо їй з неба не буде дано. 
<p>28 Ви самі мені свідки в тому, що я сказав: Не я Христос, але я посланий перед Ним. 
<p>29 Хто має наречену, той наречений; а приятель нареченого, що стоїть поруч і слухає його, радістю виповнюється, коли чує голос нареченого: Ось, уся радість моя звершилася; 
<p>30 Йому належить зростати, а мені маліти. 
<p>31 Той, Хто приходить згори, якраз і є найвищий від усіх. Хто із землі, той земний і говорить по-земному. А хто з неба приходить, найвищий від усіх. 
<p>32 І що Він бачив і чув, про те й свідкує; і ніхто не приймає свідчення Його. 
<p>33 А хто прийняв Його свідчення, той ствердив цим, що Бог істинний. 
<p>34 Бо Той, Котрого послав Бог, говорить слова Божі: тому що не мірою дає Бог Духа. 
<p>35 Батько любить Сина і все віддав до руки Його. 
<p>36 Хто вірує в Сина, має життя вічне; а хто не вірує в Сина, не побачить життя, але гнів Божий є на ньому. 
<h4>Івана 4 Ісус та самарянка. 
<p>1 А коли Господь дізнався, що фарисеї зачули, що начебто Він збирає і хрестить більше учнів, аніж Іван, – 
<p>2 Хоч Сам Ісус не хрестив, а учні Його, – 
<p>3 То залишив Юдею і знову повернувся до Галілеї. 
<p>4 І належало Йому пройти через Самарію. 
<p>5 Тож приходить Він у місто самарійське, що зветься Сіхар, поблизу ділянки землі, котру Яків виділив синові своєму Йосипові. 
<p>6 Там була криниця Якова. Ісус, вельми стомившися в дорозі, присів біля криниці; було близько шостої години. 
<p>7 Аж надійшла жінка із Самарії набрати води. Ісус озвався до неї: Дай Мені напитися. 
<p>8 Бо учні Його якраз подалися до міста купити харчів. 
<p>9 Жінка самарянська сказала Йому: Як же Ти, юдей, просиш напитися у мене, жінки-самарянки? Адже юдеї не спілкуються із самарянами. 
<p>10 Ісус сказав їй у відповідь: Якби ти знала дар Божий, і Хто говорить тобі: Дай Мені напитися, то сама ти просила б у Нього, і Він дав би тобі воду живу. 
<p>11 Жінка сказала Йому: Володарю! Тобі й зачерпнути нічим, а криниця глибока: звідки ж у Тебе вода жива? 
<p>12 Невже Ти величніший від батька нашого Якова, котрий дав нам цю криницю, і сам з неї пив, і діти його, і худоба його? 
<p>13 Ісус сказав їй у відповідь: Кожний, хто п‘є воду оцю, відчує спрагу знову; 
<p>14 А хто буде пити воду, котру Я дам йому, той не відчуватиме спраги повік; бо вода, котру Я дам йому, стане в ньому джерелом води, що тече в життя вічне. 
<p>15 Жінка сказала Йому: Володарю мій! Дай мені цієї води, щоб мені не мати спраги і не приходити сюди брати. 
<p>16 Ісус сказав їй: Піди, поклич твого чоловіка і приходь сюди. 
<p>17 Жінка сказала у відповідь: У мене немає чоловіка. Ісус говорить їй: Правду ти сказала, що в тебе немає чоловіка; 
<p>18 Бо в тебе було п‘ятеро чоловіків, і той, котрого нині маєш, не чоловік тобі; це справедливо ти сказала. 
<p>19 Жінка сказала Йому: Володарю мій! Бачу, що Ти – пророк; 
<p>20 Батьки наші поклонялися на оцій горі; а ви кажете, що місце, де треба поклонятися, знаходиться в Єрусалимі.
<p>21 Ісус сказав їй: Жінко, повір Мені, що надходить час, коли навіть не на цій горі, і не в Єрусалимі будете поклонятися Батькові; 
<p>22 Ви не відаєте, кому поклоняєтеся; а ми знаємо, кому поклоняємося, бо спасіння від юдеїв. 
<p>23 Але надходить час, і надійшов уже, коли справжні поклонники будуть поклонятися Батькові в дусі та істині, бо таких поклонників Батько шукає Собі: 
<p>24 Бог є Дух, і ті, що поклоняються Йому, мають поклонятися в дусі та істині. 
<p>25 Жінка сказала Йому: Відаю, що прийде Месія, (себто Христос); коли Він прийде, то повідає нам усе. 
<p>26 Ісус сказав їй: Це Я, Котрий розмовляє з тобою. 
<p>27 О цій порі прийшли учні Його і здивувалися, що Він розмовляє із жінкою; але жодний не сказав: Чого ти вимагаєш? Або: Про що розмовляєш із нею? 
<p>28 Тоді жінка залишила свого глека, і подалася в місто, і сказала людям: 
<p>29 Поспішіть, подивіться на Чоловіка, Котрий сказав мені все, що я вчиняла: чи не Він Христос? 
<p>30 Вони вийшли з міста і поспішили до Нього. 
<p>31 А тим часом, учні просили Його, кажучи: Равві! Попоїж. 
<p>32 Але Він сказав їм: У Мене є їжа, котрої ви не знаєте. 
<p>33 Тому учні загомоніли поміж собою: Хіба хтось приніс Йому їсти? 
<p>34 Ісус сказав їм: Моя їжа є творити волю Того, Хто послав Мене, і звершити справу Його. 
<p>35 Чи не кажете ви, що за чотири місяці настануть жнива? А Я кажу вам: Підведіть очі ваші і погляньте на ниви, як вони збіліли і достигли для жнив. 
<p>36 Жнець одержує винагороду і збирає плід у життя вічне, аж так, що сівач і жнець разом будуть радіти.
<p>37 Бо в цьому випадку справедливий вислів: Один сіє, а другий жне. 
<p>38 Я послав вас жати те, над чим ви не трудилися: інші люди працювали, а ви до їхньої праці ввійшли.
<p>39 І багато самарян з міста увірували в Нього за словом жінки, яка засвідчила, що Він оповів їй про все, що вона вчинила. 
<p>40 І тому, коли прийшли до Нього самаряни, то просили Його побути в них; і Він пробув там два дні. 
<p>41 І ще більше людей увірували за словом Його, 
<p>42 А жінці тій казали: Уже не за твоїми оповідями віруємо, бо самі чули і дізналися, що Він істинно Рятівник світу, – Христос. 
<p>43 А за два дні Він вийшов звідти і рушив до Галілеї; 
<p>44 Бо Сам Ісус свідчив, що пророк не має честі у своїй вітчизні. 
<p>45 Коли прийшов Він до Галілеї, то галілеяни прийняли Його, бачивши все, що Він учинив у Єрусалимі на свято, – бо вони ходили на празник. 
<p>46 Тож Ісус знову прийшов до Кани галілейської, де перетворив воду на вино. У Капернаумі був один царський урядовець, у котрого був хворий син. 
<p>47 Коли він почув, що Ісус прийшов з Юдеї до Галілеї, завітав до Нього і попросив Його прийти і уздоровити сина його, котрий мав уже померти. 
<p>48 Ісус сказав йому: Ви не увіруєте, якщо не побачите ознак і див. 
<p>49 Царський урядовець сказав Йому: Господе! Прийди, доки не помер син мій. 
<p>50 Ісус сказав йому: Йди, син твій видужав. Він повірив слову, котре сказав йому Ісус, і пішов. 
<p>51 І коли був він уже в дорозі, зустріли його служники його і сказали: Син твій видужав. 
<p>52 Він запитав у них: О котрій годині йому стало краще? Йому сказали: Учора о сьомій годині пропасниця залишила його. 
<p>53 І зрозумів батько, що о тій самій годині сталося те, коли Ісус сказав йому: Син твій видужав. І увірував сам, і увесь дім його. 
<p>54 Це друге диво звершив Ісус, повернувшися з Юдеї до Галілеї. 
<h4>Івана 5 Уздоровлення в суботу біля купальні Віфесда. 
<p>1 Після того було свято юдейське, і прийшов Ісус до Єрусалиму. 
<p>2 А в Єрусалимі, біля Овечої брами, є купальня, що по-єврейськи називається Віфесда, – вона мала п‘ять критих переходів. 
<p>3 Лежало в них багато хворих, сліпих, кульгавих і худих, котрі чекали на збурення води; 
<p>4 Бо Ангел Господній час від часу спускався в купальню і збурював воду, і хто перший входив у воду, той уздоровлювався, на яку б хворобу не страждав. 
<p>5 Тут був чоловік, що потерпав од недуги тридцять вісім літ. 
<p>6 Коли Ісус побачив того лежачого і, знаючи, що він лежить уже тривалий час, запитав у нього: Чи хочеш бути уздоровленим? 
<p>7 Хворий відповів Йому: Так, Господе; але не маю людини, котра опустила б мене до купальні, коли збуриться вода; бо доки я прийду, інший уже спускається передніше від мене. 
<p>8 Ісус сказав йому: Підведися, візьми постіль твою і ходи. 
<p>9 І він зараз же одужав, узяв постіль свою та й пішов. А сталося це в суботній день. 
<p>10 Тому юдеї казали уздоровленому: Сьогодні субота, ти не мусиш брати постіль. 
<p>11 Він відповідав їм: Хто мене уздоровив, Той мені сказав: Візьми постіль твою і ходи. 
<p>12 Його запитали: А Хто Той Чоловік, Котрий сказав тобі: Візьми постіль твою і ходи? 
<p>13 Але уздоровлений не знав, хто Він; бо Ісус зник у натовпі народу, який був на тому місці. 
<p>14 Потім Ісус зустрів його в храмі і сказав йому: Ось, ти одужав, не гріши більше, щоб не сталося з тобою чогось гіршого. 
<p>15 Цей чоловік пішов і виповів юдеям, що Той, Хто уздоровив його, є Ісус. 
<p>16 І почали юдеї переслідувати Ісуса і шукали нагоди убити за те, що Він чинив такі діяння в суботу. 
<p>17 А Ісус казав їм: Батько Мій донині чинить, і Я вчиняю. 
<p>18 Відтепер юдеї ще завзятіше шукали нагоди убити Його за те, що Він не тільки порушував суботу, але й Батьком Своїм називав Бога, маючи Себе рівним Богові. 
<p>19 На це Ісус сказав: Істинно, істинно повідую вам; Син анічого не може творити Сам від Себе, але бачить, що творить Батько; бо що творить Він, те й Син творить також. 
<p>20 Тому що Батько любить Сина і показує Йому все, що творить Сам; і покаже Йому звершення величніші від цих, аж так, що ви здивуєтеся. 
<p>21 Бо як Батько воскрешає мертвих і оживляє, так і Син оживляє, кого бажає. 
<p>22 Тому що Батько навіть не судить нікого, але увесь суд віддав Синові. 
<p>23 Щоб усі шанували Сина, як шанують Батька. Хто не шанує Сина, той не шанує Батька, який послав Його. 
<p>24 Істинно, істинно кажу вам: Той, хто слухає слово Моє і вірує в Того, Хто послав Мене, має життя вічне, і на суд не приходить, а перейшов од смерти в життя.
<p>25 Істинно, істинно кажу вам: Надходить час і настав уже, коли мертві почують голос Сина Божого, і, почувши, оживуть. 
<p>26 Бо як Батько має життя в Самому Собі, тож і Синові дав мати життя в Самому Собі; 
<p>27 І дав Йому владу звершувати суд, тому що Він є Син Людський. 
<p>28 Не дивуйтеся з того, бо надходить час, коли всі, хто у гробах, почують голос Сина Божого, 
<p>29 І вийдуть ті, що добро чинили, на воскресіння життя, а ті, що зло чинили, – воскреснуть на суд. 
<p>30 Я нічого не можу творити Сам від Себе. Як чую, так і суджу, і суд Мій праведний, бо не шукаю волі Моєї, але волі Батька, що послав Мене. 
<p>31 Якщо Я свідчу Сам про Себе, то свідчення Моє не є істинне. 
<p>32 Є Інший, Хто свідчить про Мене, і Я знаю, що справжнє те свідчення, котрим Він засвідчує про Мене. 
<p>33 Ви посилали до Івана, і він засвідчив про Істину. 
<p>34 А втім, Я не від людини приймаю свідчення, але кажу це для того, щоб ви врятувалися. 
<p>35 Він був світильником, що палав і світив; а ви хотіли у незначному часі порадіти при його світлі. 
<p>36 Проте Я маю свідчення значніше Іванового: бо діяння, котрі Батько дав Мені звершити, самі ці діяння, котрі Я творю, свідчать про Мене, що Батько послав Мене. 
<p>37 І Батько, Який послав Мене, Сам засвідчив про Мене. А ви ні голосу Його ніколи не чули, ані виду Його не бачили, 
<p>38 І не маєте слова Його, що перебувало б у вас, тому що ви не вірите Тому, Кого Він послав. 
<p>39 Досліджуйте Писання, бо ви сподіваєтеся через них мати життя вічне; а вони свідчать про Мене. 
<p>40 Але ви не бажаєте прийти до Мене, щоб мати життя. 
<p>41 Я не приймаю слави від людей, 
<p>42 Але знаю вас: ви не маєте в собі любови до Бога. 
<p>43 Я прийшов в ім‘я Батька Мого, і не приймаєте Мене; а якщо інший прийде в ім‘я своє, його приймете.
<p>44 Як ви можете вірити, коли один від одного приймаєте славу, а слави, котра від єдиного Бога, не шукаєте? 
<p>45 Не думайте, що Я буду звинувачувати вас перед Батьком: Є на вас той, хто буде звинувачувати вас, – Мойсей, на котрого ви сподіваєтеся, 
<p>46 А якби ви вірили Мойсеєві, то повірили б Мені, тому що він писав про Мене. 
<p>47 А якщо його писанням не вірите, – то як повірите Моїм словам? 
<h4>Івана 6 П'ять хлібів і дві рибки. (Мт.14:13-21; Марк.6:32-44; Лук.9:10-17) 
<p>1 Після цього пішов Ісус на той бік моря Галілейського, в околиці Тиверіяди; 
<p>2 За Ним пішло багато народу, через те, що бачили дива, котрі Він чинив над хворими. 
<p>3 Ісус вийшов на гору і там сидів з учнями Своїми. 
<p>4 А наближалася Пасха, свято юдейське. 
<p>5 Ісус підвів очі, побачив, що багато народу йде до Нього, і сказав Пилипові: Де нам купити хлібів, щоб їх нагодувати? 
<p>6 Він говорив це, випробовуючи його, бо Сам знав, що хотів учинити. 
<p>7 Пилип відповів Йому: Та їм навіть на двісті динаріїв замало буде хліба, щоб кожному дісталося хоча б трішки. 
<p>8 Один із учнів Його, Андрій, брат Симона Петра, сказав Йому: 
<p>9 Є тут в одного хлопчини п‘ять ячмінних хлібів і дві рибки, але що це для багатьох? 
<p>10 А Ісус сказав: Порадьте їм прилягти. І було на тій місцині багато трави. І прилягло люду близько п‘яти тисяч. 
<p>11 Ісус узяв хліби, подякував і роздав учням, а вже учні – тим, що лежали, так само й риби, скільки хто хотів. 
<p>12 І коли наситилися, то сказав учням Своїм: Позбирайте залишки, щоб нічогісінько не пропало. 
<p>13 І позбирали, і наповнили дванадцять кошів куснів від п’яти ячмінних хлібів, що залишилися в тих, що їли. 
<p>14 Тоді люди, які бачили диво, вчинене Ісусом, сказали: Це істинно Той Пророк, Котрий мав прийти у світ. 
<p>15 А Ісус, дізнавшись, що хочуть прийти і взяти Його несподівано і настановити царем, знову пішов на гору сам один. 
<p>16 А коли настав вечір, то учні спустилися до моря. 
<p>17 Вони зайшли в човен і попливли на той бік моря, до Капернауму. Уже сутеніло, а Ісус не приходив до них. 
<p>18 І хвилювалося море од великого вітру. 
<p>19 Коли пропливли близько двадцяти п‘яти чи тридцяти стадій, то побачили Ісуса, Котрий простував по морю і наближався до човна, і злякалися. 
<p>20 Але Він сказав їм: Це Я, не бійтеся. 
<p>21 Вони хотіли допомогти Йому ступити в човен, і негайно човен пристав до того берега, куди пливли. 
<p>22 Другого дня народ, що стояв по той бік моря, бачив, що там, окрім одного човна, до якого зайшли учні Його, іншого не було, і що Ісус не заходив до човна з учнями Своїми, а відпливли самі учні Його; 
<p>23 А тим часом, припливли з Тиверіяди інші човни, близенько до того місця, де їли хліб після того, як подякував Господь; 
<p>24 Отож, коли народ побачив, що тут немає Ісуса, ні учнів Його, то зайшли до човнів і припливли до Капернауму, – шукали Ісуса. 
<p>25 А коли знайшли Його на тім боці моря, сказали Йому: Равві! Коли Ти сюди прийшов? 
<p>26 Ісус сказав їм у відповідь: Істинно, істинно кажу вам: Ви шукаєте Мене не тому, що бачили дива, але через те, що їли хліб і наситилися; 
<p>27 Дбайте не заради харчів скороминучих, але заради їжі, що провадить в життя вічне, котре дасть вам Син Людський; бо якраз на Ньому є ознака Батька і Бога. 
<p>28 Отож, сказали Йому: Що нам учинити, щоб звершувати діяння Божі? 
<p>29 Ісус сказав їм у відповідь: Ось діяння Боже: Щоб ви вірували в Того, Кого Він послав. 
<p>30 На це сказали Йому: А яку Ти покажеш ознаку, аби ми побачили і повірили Тобі? Що Ти вчиниш? 
<p>31 Батьки наші споживали манну в пустелі, як написано: Він дав їм їсти хліб з неба. 
<p>32 А Ісус сказав їм: Істинно, істинно повідую вам: Не Мойсей дав вам хліба з неба, а Батько Мій дає вам істинний хліб із неба; 
<p>33 Бо хліб Божий є Той, Котрий приходить з небес і дає життя світові. 
<p>34 На це сказали Йому: Господе! Давай нам хліб такий повсякчас. 
<p>35 А Ісус сказав їм: Я є хліб життя, той, хто приходить до Мене, не буде голодним, і той, хто вірує в Мене, не знатиме спраги ніколи.
<p>36 Але Я сказав вам, що ви навіть бачили Мене, і не віруєте. 
<p>37 Усе, що дає Мені Батько, до Мене приходить, і того, хто до Мене приходить, не прожену геть. 
<p>38 Бо Я зійшов з небес не для того, щоб звершувати волю Мою, але волю Батька, Котрий послав Мене.
<p>39 А воля Батька, Котрий послав Мене, є така, щоб із того, що Він Мені дав, нічого не погубити, але все те воскресити останнього дня. 
<p>40 Воля Того, Хто послав Мене, є така, щоб кожний, хто бачив Сина і вірує в Нього, мав життя вічне, щоб Я воскресив його останнього дня. 
<p>41 І обурилися на Нього юдеї за те, що Він сказав: Я є хліб, що з небес зійшов. 
<p>42 І казали: Чи це не Ісус, Йосипів син, Котрого батька і Матір ми знаємо? Чому ж Він запевняє: Я зійшов з небес? 
<p>43 Ісус сказав їм у відповідь: Не ремствуйте поміж собою: 
<p>44 Ніхто не може прийти до Мене, якщо не приверне його Батько, Котрий послав Мене; і Я воскрешу його останнього дня. 
<p>45 У пророків було написано: І будуть усі навчені Богом. Кожний, хто почув од Батька і навчився, приходить до Мене. 
<p>46 Це не те, щоб хтось бачив Батька, окрім Того, Хто є від Бога: Він бачив Батька. 
<p>47 Істинно, істинно кажу вам: Хто вірує в Мене, має життя вічне. 
<p>48 Я – хліб життя. 
<p>49 Батьки ваші їли манну в пустелі і померли; 
<p>50 А хліб, Котрий з небес сходить, такий, що той, хто споживає Його, – не помре. 
<p>51 Я – хліб живий, що з неба зійшов: хто їстиме цей хліб, буде жити вічно; а хліб, котрого Я дам, є Плоть Моя, котру Я віддам за життя світу. 
<p>52 Тоді юдеї почали сперечатися поміж собою, кажучи: Як Він може дати нам їсти плоть Свою? 
<p>53 А Ісус сказав їм: Істинно, істинно кажу вам: Якщо не будете їсти Плоті Сина Людського і пити крови Його, то не будете мати в собі життя; 
<p>54 А хто їсть Мою Плоть і п‘є Мою Кров, має життя вічне, і Я воскрешу його останнього дня; 
<p>55 Бо Плоть Моя справді є їжа, і Кров Моя справді є питво; 
<p>56 Хто їсть Мою Плоть і п‘є Мою Кров, у Мені перебуває, і Я – в ньому; 
<p>57 Як послав Мене живий Батько, і Я живу Батьком, так само й той, що їсть Мене, жити буде Мною.
<p>58 Це і є хліб, що зійшов з небес, не так, як батьки ваші їли манну й померли: Хто їсть хліб цей, житиме вічно. 
<p>59 Про це повідав Він у синагозі, навчаючи в Капернаумі. 
<p>60 Почувши це, чимало з присутніх учнів казали: Які жорсткі слова! Хто може це чути? 
<p>61 Але Ісус, гаразд знаючи Сам у Собі, що учні Його ремствують на те, сказав їм: Чи це вас спокушає? 
<p>62 А що ж буде, коли побачите Сина Людського, Котрий підноситься туди, де був передніше? 
<p>63 Дух дає життя, а плоть не приносить користі ніякої. Слова, котрі Я виповідаю вам, є дух і життя. 
<p>64 Але є поміж вами деякі, що не вірують. Бо Ісус від початку знав, хто є ті, що не вірують, і хто зрадить Його. 
<p>65 І сказав: Через те й казав Я вам, що ніхто не може прийти до Мене, якщо йому не дасть того Батько Мій. 
<p>66 І під той час чимало з учнів Його відступилося од Нього і вже не ходили з Ним. 
<p>67 Тоді Ісус сказав дванадцятьом: Чи не бажаєте й ви відступитися? 
<p>68 Симон Петро відповів Йому: Господе! До кого нам відступити? Ти маєш слова вічного життя. 
<p>69 І ми увірували і пізнали, що Ти – Христос, Син Бога Живого. 
<p>70 Ісус відповів їм: Чи не дванадцятьох Я вибрав вас? Але один із вас диявол. 
<p>71 Це казав Він про Юду, сина Симона Іскаріота, бо саме цей зажадав зрадити Його, будучи одним із дванадцятьох. 
<h4>Івана 7 Брати запрошують Ісуса на свято куренів. 
<p>1 Після цього Ісус ходив Галілеєю, бо по Юдеї не хотів ходити, тому що шукали (нагоди) убити Його. 
<p>2 Наближалося єврейське свято куренів; 
<p>3 Тоді брати Його сказали Йому: Виходь звідси і йди до Юдеї, щоб учні Твої також бачили діяння, котрі Ти звершуєш. 
<p>4 Бо ніхто не робить чогось тайкома, і сам шукає, у який спосіб стати відомим; якщо Ти вчиняєш такі діяння, то яви Себе світові. 
<p>5 Тому що й брати Його не вірували в Нього. 
<p>6 На це Ісус сказав їм: Ще Мій час не настав, а для вас завжди час; 
<p>7 Вас світ не може ненавидіти, а Мене ненавидить, тому що Я свідчу про нього, що заподіяне ним – лихе. 
<p>8 Ви підете на це свято, а Я ще не піду на це свято, тому що Мій час іще не виповнився. 
<p>9 Оце сказав їм, і залишився в Галілеї. 
<p>10 Та коли пішли брати Його, тоді й Він прийшов на свято, не явно, а наче тайкома. 
<p>11 Тим часом, юдеї шукали Його на святі і гомоніли: Де Він? 
<p>12 І багато чуток було про Нього в народі: одні казали, що Він добрий, а інші заперечували: Ні, бо спокушає народ. 
<p>13 А втім, ніхто не казав про Нього відкрито, боячись юдеїв. 
<p>14 Але в половині свята вже зайшов Ісус до храму і навчав. 
<p>15 І дивувалися юдеї, кажучи: Яким чином Він знає Писання, не вчившися? 
<p>16 Ісус у відповідь їм сказав: Моє вчення – не Моє, але Того, Хто послав Мене; 
<p>17 Хто хоче вчиняти волю Його, той пізнає про це вчення, чи від Бога воно, чи Я Сам від Себе повідую.
<p>18 Хто говорить сам від себе, той шукає слави собі; а Хто шукає слави Тому, що послав Його, Той істинний, і немає в Ньому неправди. 
<p>19 Чи не дав вам Мойсей закону? І ніхто з вас не чинить за законом. За що шукаєте убити Мене? 
<p>20 Народ сказав у відповідь: Чи не демон у Тобі? Хто шукає убити Тебе? 
<p>21 Ісус продовжував говорити і сказав їм: Одне діяння Я вчинив, і всі ви дивуєтеся; 
<p>22 Мойсей дав вам обрізування, – хоч воно не від Мойсея, але від батьків, – і в суботу ви обрізуєте чоловіка; 
<p>23 Якщо в суботу приймає чоловік обрізання, щоб не порушувати закону Мойсея, – чи на Мене обурюєтеся за те, що Я всього чоловіка уздоровив у суботу? 
<p>24 Не судіть за зовнішністю, але судіть судом праведним. 
<p>25 Тут деякі з єрусалимлян казали: Чи не Той це, Котрого шукають убити? 
<p>26 Ось, Він навчає явно, і нічого не заперечують Йому: Хіба не переконалися старшини, що Він справді Христос? 
<p>27 Але ми знаємо Його, звідки Він; а Христос, коли прийде, ніхто не буде знати, звідки Він. 
<p>28 Тоді Ісус проголосив у храмі, навчаючи, – сказав: І знаєте Мене, і знаєте звідки Я, і Я прийшов не Сам від себе, але Істинний Той, що послав Мене, Котрого ви не знаєте; 
<p>29 Я знаю Його, тому що Я від Нього, і Він послав Мене. 
<p>30 І шукали схопити Його, але ніхто не наклав на Нього руки, тому що не настала година Його. 
<p>31 І багато з народу увірували в Нього і казали: Коли прийде Христос, то невже звершить більше діянь, аніж Цей звершив? 
<p>32 Почули фарисеї подібні чутки про Нього в народі, і послали фарисеї і першосвященики служителів – схопити Його. 
<p>33 Але Ісус сказав їм: Ще не довго Мені бути з вами, і піду до Того, Хто послав Мене; 
<p>34 Будете шукати Мене, і не знайдете; і, де Я буду, туди ви не можете прийти. 
<p>35 При цьому юдеї гомоніли поміж собою: Куди Він хоче йти, що ми не знайдемо Його? Чи не заманулося Йому йти до розпорошених поміж греками і навчати ще й греків? 
<p>36 Що означають ці слова, котрі Він мовив: Будете шукати Мене, і не знайдете; і, де буду Я, туди ви не можете прийти? 
<p>37 А останнього великого дня свята стояв Ісус і проголосив, кажучи: Хто спраглий, іди до Мене і пий; 
<p>38 Хто вірує в Мене, як сказано в Писанні, у того потечуть ріки живої води з нутра його. 
<p>39 Це сказав Він про Духа, Котрого мали прийняти ті, які увірували в Нього; бо ще не було на них Духа Святого, тому що Ісус ще не був прославлений. 
<p>40 Чимало з народу, зачувши ці слова, казали: Він таки справді Пророк. 
<p>41 Інші казали: Це Христос. А деякі запитували: Хіба з Галілеї Христос прийде? 
<p>42 Чи не сказано у Писанні, що Христос прийде від насіння Давидового і з Віфлеєму, з того місця, звідки був Давид? 
<p>43 Ось так і стався про Нього розбрат у народі. 
<p>44 Деякі з них хотіли схопити Його; але ніхто не наклав на Нього рук. 
<p>45 Тож служники повернулися до першосвящеників і фарисеїв, і ці сказали їм: Чому ви не привели Його? 
<p>46 Служники відповідали: Ніколи чоловік не говорив так, як Цей Чоловік. 
<p>47 Фарисеї сказали їм: Невже навіть ви дали себе спокусити? 
<p>48 Чи увірував у Нього хтось із старшин або з фарисеїв? 
<p>49 Але цей народ невіглас у Законі, проклятий він. 
<p>50 Никодим, що приходив до Нього вночі і був одним із них, сказав їм:
<p>51 Чи судить закон наш людину, якщо передніше не вислухають її і не пізнають, що вона заподіяла? 
<p>52 На це сказали йому: А ти часом не з Галілеї? Помисли, і переконаєшся, що з Галілеї не приходить пророк. 
<p>53 І розійшлися всі по домівках. 
<h4>Івана 8 Ісус прощає грішниці. 
<p>1 А Ісус пішов на гору Олив. 
<p>2 А вранці знову прийшов до храму, і увесь народ йшов до Нього. Він сів і навчав їх. 
<p>3 Тут книжники і фарисеї привели до Нього жінку, котру спіймали на перелюбі, поставили її посередині,
<p>4 Та й сказали Йому: Учителю! Оцю жінку спіймали на перелюбі; 
<p>5 А Мойсей у Законі заповідав нам побивати таких камінням. Ти що скажеш? 
<p>6 А казали так, щоб спокусити Його, і знайти що-небудь, аби звинуватити Його. Але Ісус нахилився низенько і писав пальцем по землі, наче не зважаючи на них.
<p>7 Але вони невгавали, запитували Його, то Він випростався й сказав їм: Хто з вас без гріха, перший кинь каменя в неї. 
<p>8 І знову нахилився низенько й писав по землі. 
<p>9 А вони, зачувши те і відчуваючи докори совісті, почали один по одному відходити, починаючи від старших, аж до останніх; і залишився один Ісус та жінка, що стояла посередині. 
<p>10 Ісус випростався і, не бачачи нікого, окрім жінки, сказав їй: Жінко! Де твої обвинувачі? Ніхто не осудив тебе? 
<p>11 Вона відповіла: Ніхто, Господе! Ісус сказав їй: І Я не осуджую тебе; іди і надалі не гріши. 
<p>12 Знову говорив Ісус до народу і сказав їм: Я – світло світові; хто йде слідом за Мною, той не буде ходити в пітьмі, але буде мати світло життя. 
<p>13 Тоді фарисеї сказали Йому: Ти Сам про Себе свідчиш, і свідчення Твоє не справжнє. 
<p>14 Ісус сказав їм у відповідь: Якщо Я навіть Сам про Себе свідчу, то свідчення Моє істинне, тому що Я знаю, звідки прийшов і куди йду; а ви не знаєте, звідки Я, і куди йду;
<p>15 Ви судите з огляду на плоть, а Я не суджу нікого; 
<p>16 А коли й суджу Я, то суд Мій істинний, тому що Я не один, але Я і Батько, що послав Мене;
<p>17 І в законі вашому написано, що свідчення двох людей правдиве. 
<p>18 Я Сам засвідчую про Себе, і свідчить про Мене Батько, що послав Мене. 
<p>19 Тоді сказали Йому: Де Твій Батько? Ісус відповів: Ви не знаєте ні Мене, ані Батька Мого; якби ви знали Мене, то знали б також Батька Мого. 
<p>20 Ці слова виповідав Ісус біля скарбниці, коли навчав у храмі, і ніхто не схопив Його, тому що не прийшла ще година Його. 
<p>21 Знову сказав їм Ісус: Я відходжу, і будете шукати Мене, і помрете в гріхах ваших; куди Я йду, ви туди прийти не можете. 
<p>22 Тут юдеї загомоніли: невже Він уб‘є Себе Сам? Бо каже: Куди Я йду, ви не можете прийти? 
<p>23 Він сказав їм: Ви – з долішніх, а Я з горішніх; ви від цього світу, а Я не від світу цього; 
<p>24 Саме тому Я сказав вам, що ви помрете в гріхах ваших; бо якщо не увіруєте, що це Я, то помрете у гріхах ваших. 
<p>25 Тоді сказали Йому: А хто Ти такий? Ісус сказав їм: Від початку Сущий, як оце кажу вам. 
<p>26 Багато маю сказати і судити про вас; але Той, Хто послав Мене, є істинний, і що Я чув од Нього, те й повідую світові. 
<p>27 Не зрозуміли, що Він казав їм про Батька. 
<p>28 Тож Ісус сказав їм: Коли піднесете Сина Людського, тоді пізнаєте, що це Я і що нічого не вчиняю від Себе; але, як навчив Мене Батько Мій, так і повідую. 
<p>29 Той, Хто послав Мене, є зі Мною; Батько не залишив Мене одного, бо Я завжди чиню те, що Йому угодно. 
<p>30 Коли Він говорив це, багато увірувало в Нього. 
<p>31 Тоді сказав Ісус до тих, що увірували в Нього, юдеям: Якщо будете дотримуватися Мого слова, то ви справжні Мої учні; 
<p>32 І пізнаєте істину, й істина вчинить вас вільними. 
<p>33 Йому відповідали: Ми насіння Авраамове і не були рабами нікому ніколи; чому ж Ти кажеш: Станете вільними? 
<p>34 Ісус відповів їм: Істинно, істинно повідую вам: Кожний, хто чинить гріх, є невільник гріха. 
<p>35 Але невільник не живе в домі вічно; Син залишається повік; 
<p>36 Отож, якщо Син учинить вас вільними, то справді вільними будете. 
<p>37 Знаю, що ви насіння Авраамове; одначе шукаєте вбити Мене, тому що слово Моє не вміщається в вас. 
<p>38 Я повідую те, що бачив у Батька Мого; а ви те чините, що бачили у батька вашого. 
<p>39 Сказали Йому у відповідь: Батько наш є Авраам. Ісус сказав їм: Якби ви були дітьми Авраамовими, то справи Авраамові вчиняли б; 
<p>40 А тепер шукаєте вбити Мене, Чоловіка, що сказав вам істину, котру чув од Бога; Авраам цього не чинив. 
<p>41 Ви чините справи батька вашого. На це сказали Йому: Ми не від перелюбу вродилися; одного Батька маємо – Бога. 
<p>42 Ісус сказав їм: Якби Бог був Батьком вашим, то ви любили б Мене, тому що Я від Бога вийшов і зійшов; бо Я не Сам від Себе прийшов, але Він послав Мене. 
<p>43 Чому ви не розумієте мови Моєї? Тому що не можете почути слова Мого. 
<p>44 Ваш батько диявол, і ви хочете виконати похоті батька вашого. Він був душогубом від початку і не встояв в істині, бо немає в ньому істини; коли виповідає він лжу, то виповідає своє, бо він облудник, і батько брехні. 
<p>45 А коли Я істину повідую, то не вірите Мені. 
<p>46 Хто з вас викриє в Мені неправду? А якщо Я повідую істину, то чому ви не вірите Мені? 
<p>47 Хто від Бога, той слухає слова Божі; ви тому не слухаєте, що ви не від Бога. 
<p>48 На це юдеї відповідали і сказали Йому: Чи не правду ми кажемо, що Ти самарянин і що демон у Тобі? 
<p>49 Ісус відповів: У Мені демона немає, але Я шаную Батька Мого, а ви Мене зневажаєте. 
<p>50 А втім, Я не шукаю Моєї слави: є Той, що шукає і судить. 
<p>51 Істинно, істинно повідую вам: Хто дотримується слова Мого, той не побачить смерти повік. 
<p>52 Юдеї сказали Йому: Тепер пізнали ми, що демон у Тобі; Авраам помер і пророки, а Ти запевняєш: Хто буде дотримуватися слова Мого, той не спізнає смерти повік. 
<p>53 Невже Ти більший від батька нашого Авраама, котрий помер? І пророки померли: За кого Ти Себе маєш? 
<p>54 Ісус відповів: Якщо Я Сам Себе прославляю, то слава Моя ніщо; Мене прославляє Батько Мій, про Котрого ви кажете, що Він Бог ваш; 
<p>55 І ви не пізнали Його, а Я знаю Його; і якщо скажу, що не знаю Його, то буду схожим на вас облудником; але Я знаю Його і слова Його дотримуюся; 
<p>56 Авраам, батько ваш, був радий побачити день Мій: і побачив, і вельми радів. 
<p>57 На це сказали Йому юдеї: Тобі ще й п‘ятдесяти літ немає, – і Ти бачив Авраама? 
<p>58 Ісус сказав їм: Істинно, істинно повідую вам: Передніше, аніж був Авраам, Я є. 
<p>59 Тоді набрали каміння, щоб кидати в Нього, але Ісус сховався і вийшов з храму, пройшовши серед них, і попростував далі. 
<h4>Івана 9 Уздоровлення в суботу сліпого. 
<p>1 І, коли проходив, то побачив чоловіка, сліпого від народження. 
<p>2 Учні Його запитали в Нього: Равві! Хто згрішив? Він – чи батьки його, що вродився сліпим? 
<p>3 Ісус відповів: Не згрішив ні він, ні батьки його; але це для того, щоб на ньому виявилися діяння Божі; 
<p>4 Мені необхідно звершувати справи Того, Хто послав Мене, поки день; надходить ніч, коли ніхто не зможе виконувати. 
<p>5 Допоки Я у світі, Я світло світові. 
<p>6 Сказавши це, Він плюнув на землю, вчинив її глейкою і помазав нею очі сліпому. 
<p>7 І сказав йому: Іди, вмийся в купальні Силоамській, що означає: посланий. Він пішов і вмився, і повернувся зрячим. 
<p>8 І сусіди, а також ті, що бачили раніше, що він був сліпий, загомоніли: Чи не той це, котрий сидів і просив милостині? 
<p>9 Інші казали: Це він. А ще інші: Схожий на нього. А він казав: Це я. 
<p>10 Тоді запитували в нього: Як ти прозрів очима? 
<p>11 Він сказав у відповідь: Чоловік, який називається Ісус, вчинив землю глейкою, помазав очі мої і сказав мені: Піди в Силоамську купальню і вмийся. Я пішов, умився і прозрів. 
<p>12 Тоді сказали йому: Де Він? Він одказав: Не знаю. 
<p>13 Повели цього колишнього незрячого до фарисеїв. 
<p>14 А була субота, коли Ісус учинив те дійство і відкрив йому очі. 
<p>15 Запитали його також фарисеї, як він прозрів. Він сказав їм: Він глеюватої землі приклав до моїх очей, і я умився, і бачу. 
<p>16 Тоді деякі з фарисеїв казали: Не від Бога Цей Чоловік, тому що не дотримується суботи. Інші казали: Як може грішна людина вчиняти такі дива? І стався поміж ними розбрат. 
<p>17 Знову сказали сліпому: А ти що скажеш про Нього, тому що Він відкрив тобі очі? Він сказав: Це пророк. 
<p>18 Тоді юдеї не повірили, що він був сліпим і прозрів, доки не покликали батьків цього прозрілого. 
<p>19 Запитали у тих: Чи це син ваш, про котрого ви кажете, що народився незрячим? Як він повернув зір?
<p>20 Батьки його сказали їм у відповідь: Ми знаємо, що це син наш і що він народився сліпим; 
<p>21 А яким чином тепер бачить, не знаємо, або хто відкрив йому очі, ми не знаємо: він уже повнолітній, то самого запитайте, нехай сам скаже про себе. 
<p>22 Отак відповідали батьки його, тому, що боялися юдеїв; бо юдеї вже змовилися, щоб того, хто визнає в Ньому Христа, відлучити од синагоги. 
<p>23 Ось чому батьки його казали: Він уже досяг повноліття, запитайте в самого. 
<p>24 Тож знову покликали чоловіка, який був сліпим, і сказали йому: Прослав і похвали Бога; ми знаємо, що Чоловік Той грішник. 
<p>25 Він сказав у відповідь: Чи грішник Він, не відаю; але одне знаю: що я був сліпим, а тепер бачу. 
<p>26 Знову запитали його: Що вчинив Він з тобою? Як відкрив твої очі? 
<p>27 Відповів їм: Я вже оповів вам, а ви не слухали, що хочете іще почути? Чи ви хочете стати Його учнями? 
<p>28 Але вони докоряли йому і сказали: Ти учень Його, а ми Мойсеєві учні; 
<p>29 Ми знаємо, що з Мойсеєм розмовляв Бог, а Цього не знаємо, звідки Він. 
<p>30 Чоловік, що прозрів, сказав їм у відповідь: Оце якраз і викликає подив, що ви не знаєте, звідки Він, а Він відкрив мені очі. 
<p>31 Але ми знаємо, що грішників Бог не слухає, але хто шанує Бога і виконує Його волю, того слухає; 
<p>32 Одвіку не чувано, щоб хтось відкрив очі сліпому з народження. 
<p>33 Якби Він був не від Бога, то не міг би вчинити анічого. 
<p>34 Сказали йому у відповідь: У гріхах ти увесь народився, і чи тобі нас повчати? І вигнали його геть. 
<p>35 Ісус, коли почув, що прогнали його геть, знайшов його і сказав йому: Чи віруєш ти у Сина Божого? 
<p>36 Він відповідав і сказав: А хто Він, Господе, щоб мені вірувати в Нього? 
<p>37 Ісус сказав йому: І бачив ти Його, і Він розмовляє з тобою. 
<p>38 А він сказав: Вірую, Господе! І вклонився Йому. 
<p>39 І сказав Ісус: На суд прийшов Я у світ оцей, щоб незрячі бачили, а зрячі стали сліпими. 
<p>40 Зачувши це, декотрі із фарисеїв, що були з Ним, сказали Йому: Невже й ми сліпі? 
<p>41 Ісус сказав їм: Якби ви були сліпі, то не мали б на собі гріха; та оскільки ви кажете, що бачите, то гріх залишається на вас. 
<h4>Івана 10 Притча про пастиря і чужинця. (Пс.22; 1Пет.5:<p>4 Євр.13:20) 
<p>1 Істинно, істинно кажу вам: Хто не дверима входить в кошару овечу, але перелазить деінде, той злодій і розбійник; 
<p>2 А той, що дверима входить, є пастир вівцям; 
<p>3 Йому брамник відчиняє, і вівці підкоряються голосові його, і він кличе своїх овечок на ім‘я і виводить їх;
<p>4 І коли виведе овечок своїх, то йде перед ними, а вівці йдуть за ним, тому що знають голос його; 
<p>5 А за чужинцем не йдуть, але втікають від нього, тому що не знають чужого голосу. 
<p>6 Оцю притчу сказав їм Ісус; але вони не зрозуміли, про що їм оповідав. 
<p>7 Тому Ісус знову сказав їм: Істинно, істинно кажу вам, що Я – двері вівцям. 
<p>8 Усі, скільки їх переді Мною не переходило, є злодії і розбійники; але вівці не послухали їх. 
<p>9 Я є двері: хто увійде Мною, той урятується, і увійде, і вийде, і пасовисько знайде. 
<p>10 Злодій приходить лише для того, щоб украсти, вбити і погубити; Я прийшов для того, щоб мали життя і мали його уповні. 
<p>11 Я – пастир добрий: добрий пастир життя своє покладе за овечок. 
<p>12 А найманець, не пастир, котрому вівці не свої, бачить вовка, що прийшов, і залишає овечок і втікає, а вовк викрадає овечок і розганяє їх; 
<p>13 А найманець утікає, тому що найманець, і не дбає про овечок. 
<p>14 Я добрий пастир, і знаю Моїх, і Мої знають Мене. 
<p>15 Як Батько знає Мене, отак і Я знаю Батька, і життя Моє кладу за овечок. 
<p>16 Є у Мене й інші вівці, котрі не з цієї отари, і тих належить Мені привести: і вони почують голос Мій, і буде одна отара і один Пастир. 
<p>17 Тому любить Мене Батько, що Я віддаю життя Моє, щоб знову його прийняти; 
<p>18 Ніхто не відбере його в Мене, але Я Сам віддаю його: маю владу віддати його, і владу маю знову прийняти його; цю заповідь одержав Я від Батька Мого. 
<p>19 Від цих слів знову стався розбрат поміж юдеями. 
<p>20 Чимало було таких, котрі казали: Він одержимий демоном і божеволіє; нащо слухаєте Його? 
<p>21 Інші казали: Це слова не біснуватого; чи може демон відкривати очі сліпим? 
<p>22 А було тоді в Єрусалимі свято Оновлення, і була зима. 
<p>23 І ходив Ісус у храмі, у притворі Соломоновому. 
<p>24 Тут юдеї обступили Його і казали Йому: Чи довго триматимеш нас у непевності? Якщо Ти Христос, скажи нам відверто. 
<p>25 Ісус відповів їм: Я сказав вам, і не вірите; діяння, котрі вчиняю Я в ім‘я Вітця Мого, вони свідчать про Мене. 
<p>26 Але ви не вірите, бо ви не з овець Моїх, як Я сказав вам; 
<p>27 Вівці Мої підкоряються голосові Моєму, і Я знаю їх, і вони йдуть за Мною, 
<p>28 І Я даю їм життя вічне, і не загинуть повік, і ніхто не вирве їх з руки Моєї; 
<p>29 Батько Мій, Котрий дав Мені їх, більший від усіх, і ніхто не може викрасти їх з руки Батька Мого; 
<p>30 Я і Мій Батько – одне. 
<p>31 Аж тут юдеї знову схопили каміння, щоб убити Його. 
<p>32 Ісус відповів їм: Багато добрих діянь Я показав вам від Батька Мого; за котре з них хочете забити Мене камінням?
<p>33 Юдеї сказали Йому у відповідь: Не за добрі діяння хочемо забити Тебе камінням, але за зневагу до Бога і за те, що Ти, будучи людиною, маєш Себе за Бога. 
<p>34 Ісус відповів їм: Чи не написано в законі вашому: Я сказав: ви боги? 
<p>35 Якщо Він назвав богами тих, до котрих було слово Боже, і не може порушуватися Писання, 
<p>36 Чи Тому, Котрого Батько освятив і послав у світ, ви кажете: Зневажає Бога, тому, що Я сказав: Я Син Божий? 
<p>37 Якщо Я не вчиняю діянь Батька Мого, не вірте Мені; 
<p>38 А якщо вчиняю, то, коли не вірите Мені, вірте діянням Моїм, щоби пізнати і повірити, що Батько в Мені і Я в Ньому. 
<p>39 Тоді знову шукали нагоди схопити Його; але Він ухилився від їхніх рук, 
<p>40 І пішов знову за Йордан, на те місце, де передніше хрестив Іван, і залишився там. 
<p>41 Чимало прийшло до Нього і казали, що Іван не вчинив жодного дива; але все, що сказав Іван про Нього, було правдиве. 
<p>42 І багато там увірували в Нього. 
<h4>Івана 11 Воскресіння Лазаря. 
<p>1 Був такий (чоловік) Лазар, котрий хворів, – з Віфанії, із поселення, де мешкала Марія і Марта, її сестра. 
<p>2 А Марія, що її брат Лазар був хворий, була та, котра помазала Господа миром і витерла ноги Його волоссям своїм. 
<p>3 Сестри послали сказати Йому: Господе! Ось, кого Ти любиш, занедужав. 
<p>4 Ісус почув те і сказав: Це хвороба не на смерть, але на славу Божу, щоби прославився через неї Син Божий. 
<p>5 А Ісус любив Марту, і сестру її, і Лазаря. 
<p>6 А коли почув, що він занедужав, то пробув два дні на тому місці, де знаходився. 
<p>7 Після цього сказав учням: Рушаймо знову до Юдеї. 
<p>8 Учні сказали Йому: Равві! Чи давно юдеї шукали убити Тебе камінням, а Ти знову йдеш туди? 
<p>9 Ісус відповів: Хіба не дванадцять годин у дні? Хто ходить удень, той не спотикається, тому що бачить світло світу цього. 
<p>10 А хто ходить уночі, спотикається, тому що немає світла з ним. 
<p>11 Повідавши це, відтак сказав їм: Лазар, приятель наш, заснув, але Я піду розбудити його. 
<p>12 Учні Його сказали Йому: Господе! Якщо заснув, то одужає. 
<p>13 Ісус казав про смерть його; а вони гадали, що Він сказав про звичайний сон. 
<p>14 Тоді Ісус сказав їм відверто: Лазар помер; 
<p>15 І радію за вас, що Мене там не було, щоб ви увірували, але ходімо до нього. 
<p>16 Тоді Хома, інакше званий Дідим, сказав учням: Ходімо, ми також помремо з ним. 
<p>17 Коли Ісус прийшов, то виявив, що він (Лазар) уже чотири дні у гробі. 
<p>18 А Віфанія була поблизу Єрусалиму, приблизно за п‘ятнадцять стадій, 
<p>19 І багато юдеїв прийшло до Марти і Марії втішити їх у скорботі за братом їхнім. 
<p>20 Марта почула, що йде Ісус, і пішла Йому назустріч; а Марія сиділа вдома. 
<p>21 Тоді Марта сказала Ісусові: Господе! Якби Ти був тут, то не помер би мій брат; 
<p>22 Але й зараз відаю, що все, що Ти попросиш у Бога, дасть Тобі Бог. 
<p>23 Ісус сказав їй: Воскресне твій брат. 
<p>24 Марта сказала Йому: Знаю, що воскресне у воскресіння, останнього дня. 
<p>25 Ісус сказав їй: Я є воскресіння і життя; хто вірує в Мене, якщо й помре, – оживе; 
<p>26 І кожний живий, що вірує в Мене, не помре повік. Чи віриш цьому? 
<p>27 Вона сказала Йому: Так, Господе! Я вірую, що Ти Христос, Син Божий, що приходить у світ оцей. 
<p>28 Сказавши це, пішла й покликала потайки Марію, сестру свою, кажучи: Учитель тут і кличе тебе. 
<p>29 Вона, тільки-но зачула, квапливо підвелася і пішла до Нього. 
<p>30 Ісус ще не входив до поселення, але був на тому місці, де зустріла Його Марта. 
<p>31 Юдеї, котрі були з нею в домі і втішали її, побачили, що Марія квапливо підвелася й вийшла, також пішли за нею, вважаючи, що вона пішла до гробу – плакати там. 
<p>32 А Марія, коли прийшла туди, де був Ісус, і побачила Його, впала Йому до ніг і сказала Йому: Господе! Якби Ти був тут, не помер би мій брат. 
<p>33 Коли Ісус побачив її у сльозах, та юдеїв, які прийшли з нею і також плакали, Сам відчув жалощі в дусі, зворушений, 
<p>34 І сказав: Де ви поклали його? Сказали Йому: Господе! Піди й подивися. 
<p>35 Ісус заплакав. 
<p>36 Тоді юдеї загомоніли: Він таки справді любив його! 
<p>37 А деякі з них сказали: Хіба не міг Він, що відкрив очі сліпому, вчинити, аби й цей не вмер? 
<p>38 А Ісус, страждаючи в Собі, прийшов до гробу. То була печера, і камінь лежав зверху. 
<p>39 Ісус сказав: Відкотіть каменя. Сестра померлого, Марта, сказала Йому: Господе! Зараз уже смердить, бо він чотири дні, як помер. 
<p>40 Ісус сказав їй: Чи не сказав Я тобі, що, коли будеш вірувати, побачиш славу Божу? 
<p>41 Тим часом, відкотили каменя від печери, де лежав померлий. А Ісус підвів очі до неба і сказав: Батьку! Дякую Тобі, що Ти почув Мене; 
<p>42 І Я знав, що Ти завжди почуєш Мене; але сказав це для народу, що тут стоїть, аби повірили, що Ти послав Мене. 
<p>43 Сказавши це, Він гукнув дужим голосом: Лазарю! Вийди! 
<p>44 І з‘явився померлий, сповитий по руках і ногах поховальними запиналами, і обличчя його було підв‘язане хустиною. Ісус сказав їм: Розв‘яжіть його, нехай іде. 
<p>45 Тоді чимало юдеїв, які прийшли до Марії і бачили, що вчинив Ісус, увірували в Нього; 
<p>46 А деякі з них пішли до фарисеїв і сказали їм, що вчинив Ісус. 
<p>47 Тоді першосвященики і фарисеї зібрали раду і казали: Що нам сподіяти? Цей Чоловік багато див учинив; 
<p>48 Якщо залишимо Його так, то всі увірують в Нього, – і, прийдуть римляни і оволодіють і краєм нашим, і народом. 
<p>49 А один із них, Кайяфа, що був того року першосвящеником, сказав їм: Ви нічого не знаєте, 
<p>50 І не зважаєте, що краще нам, щоб один чоловік помер за людей, аніж, щоб увесь народ загинув. 
<p>51 А це він сказав не від себе, але, будучи на той рік першосвящеником, провістив, що Ісус помре за народ, 
<p>52 І не лише за народ, але також за те, щоб розкиданих дітей Божих зібрати в одне. 
<p>53 Від того дня ухвалили вбити Його. 
<p>54 А тому Ісус уже не ходив явно поміж юдеями, а пішов звідти в країну поблизу пустелі, до міста, що звалося Єфрем, – і там залишався з учнями Своїми. 
<p>55 Наближалася Пасха юдейська, і багато людей із усієї країни прийшли до Єрусалиму, щоб очиститися. 
<p>56 Тоді шукали Ісуса і, стоячи в храмі, казали один одному: Як ви гадаєте? Чи не прийде Він на свято? 
<p>57 А першосвященики і фарисеї наказали, що коли хтось дізнається, де Він буде, то нехай повідає про те, щоб схопити Його. 
<h4>Івана 12 Помазання Ісуса миром у Віфанії. 
<p>1 За шість днів до Пасхи прийшов Ісус до Віфанії, де був Лазар, померлий, котрого Він воскресив із мертвих. 
<p>2 Там приготували Йому вечерю, і Марта прислуговувала, а Лазар був серед тих, що посідали з Ним до столу. 
<p>3 А Марія взяла посудину з вельми дорогим нардовим миром, помастила Ісусові ноги і обтерла своїм волоссям ноги Його; і дім виповнився чудовими пахощами від мира. 
<p>4 Тоді один з учнів Його, Юда Іскаріот, син Симона, котрий хотів зрадити Його, сказав: 
<p>5 А чому було б не продати це миро за триста динаріїв і не роздати жебракам? 
<p>6 А сказав він так не тому, що піклувався про вбогих, а тому, що був крадієм. Він мав у себе скриньку і носив те, що туди опускали. 
<p>7 А Ісус сказав: Залиште її: вона зберегла це на день похорону Мого; 
<p>8 Бо жебраків завжди маєте біля себе, а Мене – не завжди. 
<p>9 Чимало юдеїв дізналися, що Він там, і прийшли не тільки заради Ісуса; їм також хотілося побачити Лазаря, котрого Він воскресив із мертвих; 
<p>10 А першосвященики поклали собі убити також і Лазаря, 
<p>11 Тому що через нього багато юдеїв приходили і увірували в Ісуса. 
<p>12 Другого дня багато народу, який прийшов на свято, зачувши, що Ісус іде до Єрусалиму, 
<p>13 Взяли пальмові гілки, вийшли назустріч Йому і вигукували: Осанна! Благословенний Цар Ізраїлів, що приходить в ім‘я Господнє.
<p>14 А Ісус, знайшовши молодого віслюка, сів на нього, як написано: 
<p>15 Не бійся, донько Сіонова! То Цар твій приходить, сидячи на молодому віслюкові. 
<p>16 Учні Його спочатку не втямили цього; та коли прославився Ісус, тоді пригадали, що так було про Нього написано, і це вчинили Йому. 
<p>17 А народ, який був з Ним передніше, свідчив, що Він викликав з гробу Лазаря і воскресив його з мертвих; 
<p>18 Тому й зустрів Його народ, бо вже чув, що Він звершив це диво. 
<p>19 Тим часом, фарисеї гомоніли поміж собою: Чи бачите, що не встигаєте анічого? Цілий світ іде за Ним. 
<p>20 Із тих, що прийшли поклонятися на свято, були деякі греки; 
<p>21 Вони підійшли до Пилипа, котрий був із Віфсаїди Галілейської, і просили його, кажучи: Пане, ми хочемо побачити Ісуса. 
<p>22 Пилип прийшов і сказав про це Андрієві; і потім Андрій та Пилип повідали про це Ісусові. 
<p>23 А Ісус сказав їм у відповідь: Прийшла година прославитися Синові Людському. 
<p>24 Істинно, істинно кажу вам: Якщо пшеничне зерно, яке впаде в землю, не помре, то залишиться одне; а якщо помре, то рясно принесе плоду. 
<p>25 Хто любить життя своє, погубить його; а той, хто ненавидить життя своє в світі цьому, збереже його в життя вічне.
<p>26 Хто Мені слугує, нехай іде за Мною, і де Я, там і служник Мій буде; хто Мені слугує, того пошанує Батько Мій. 
<p>27 Душа Моя зараз затривожилася: і що маю сказати? Батьку! Захисти Мене від цієї години? Але на цю подію якраз Я прийшов цієї години. 
<p>28 Отче! Прослав Ймення Твоє! Тоді прилинув з неба голос: І прославив, і ще прославлю. 
<p>29 Народ, який стояв і чув це, гомонів: Це грім. А інші казали: Ангел звертався до Нього. 
<p>30 Ісус на те сказав: Не для Мене був той голос, але для народу. 
<p>31 Нині суд світові цьому; нині князь світу цього буде вигнаний геть. 
<p>32 І коли Я піднесений буду від землі, усіх наверну до Себе. 
<p>33 Це Він казав, даючи знати, якою смертю Він помре. 
<p>34 Народ відповідав Йому: Ми чули із закону, що Христос живе вічно; чому ж Ти запевняєш, що Син Людський має піднестися? Хто це – Син Людський? 
<p>35 Тоді Ісус сказав їм: Ще на короткий час світло є з вами; ходіть, доки є світло, щоб не обгорнула вас пітьма; бо той, хто ходить у пітьмі, не знає, куди йде. 
<p>36 Доки світло з вами, віруйте у світло, щоб могли бути синами світла. Сказавши це, Ісус відійшов і утаємничився від них. 
<p>37 Багато див звершив Він перед ними, а вони не вірували в Нього, 
<p>38 Нехай же справдиться слово Ісаї пророка: Господе! Хто повірить почутому від нас, і кому відкрилося рамено Господнє? 
<p>39 А вони через те не могли вірувати, що, як ще сказав Ісая, 
<p>40 Народ цей засліпив очі свої, і закам‘янів серцем своїм, нехай же не бачать очима, і не зрозуміють серцем, і не навернуться, щоб Я уздоровив їх. 
<p>41 Це сказав Ісая, коли бачив славу Його, і свідчив про Нього. 
<p>42 А втім, чимало й старшин увірувало в Нього, але через фарисеїв не сповідували, щоб не бути відлученими од синагоги; 
<p>43 Бо полюбили дужче славу людську, аніж славу Божу. 
<p>44 А Ісус проголосив і сказав: Хто вірує в Мене не в Мене вірує, але в Того, Хто послав Мене; 
<p>45 І хто бачить Мене, бачить Того, Хто послав Мене. 
<p>46 Я, світло, прийшов у світ, аби кожний, хто вірує в Мене, не залишився в пітьмі. 
<p>47 І якщо хтось почує Мої слова і не повірить, Я не суджу Його: бо Я прийшов не судити світ, але врятувати світ. 
<p>48 А той, хто відцурається од Мене і не прийме слів Моїх, має суддю собі: Слово, котре Я виповідав, воно буде судити його останнього дня; 
<p>49 Бо Я казав не від Себе, але Батько, який послав Мене, Він дав Мені заповідь, що сказати, і що повідувати; 
<p>50 І Я знаю, що заповідь Його є життя вічне. Отож, що Я кажу, повідую, як сказав Мені Батько. 
<h4>Івана 13 Таємна вечеря. 
<p>1 Напередодні Пасхи Ісус, знаючи, що настала година Йому перейти від світу цього до Батька, показав діянням, що, полюбивши Своїх, котрі живуть у світі, до кінця полюбив їх. 
<p>2 І під час вечері, коли диявол уже поклав у серце Юді Іскаріоту, синові Симона, зрадити Його,
<p>3 Ісус, знаючи, що Батько все віддав у руки Його, і що Він від Бога прийшов і до Бога йде, 
<p>4 Звершивши вечерю, підвівся, скинув із Себе верхню одежу, узяв рушника й підперезався; 
<p>5 Потім налив води до вмивальниці і почав обмивати ноги учням і витирати рушником, котрим був підперезаний. 
<p>6 Підходить до Симона Петра, а той каже Йому: Господе! Чи Тобі обмивати ноги мої? 
<p>7 Ісус сказав йому у відповідь: Що Я вчиняю, зараз ти не відаєш, а зрозумієш потім. 
<p>8 Петро каже Йому: Не обмиєш ніг моїх повік. Ісус відповідав Йому: Якщо не обмию тебе, не маєш частки зі Мною. 
<p>9 Симон Петро сказав Йому: Господе! Не тільки ноги мої, але й руки та голову! 
<p>10 Ісус сказав Йому: Обмитому треба лише ноги обмити, тому що чистий увесь; і ви чисті, але не всі. 
<p>11 Бо знав Він зрадника Свого, тому й сказав: Не всі ви чисті. 
<p>12 А коли обмив їм ноги і одягнув одежу Свою, то приліг і сказав їм: Чи знаєте, що Я вчинив вам? 
<p>13 Ви називаєте Мене Учителем і Господом, і добре кажете, бо Я є Той. 
<p>14 Отож, якщо Я, Господь і Учитель, обмив ноги вам, то ви також мусите обмивати ноги один одному: 
<p>15 Бо Я показав вам приклад, щоб ви також чинили те саме, що Я вчинив вам. 
<p>16 Істинно, істинно повідую вам: Служник не більший за господаря свого, і посланець не більший від того, хто послав його. 
<p>17 Якщо це знаєте, блаженні ви, коли виконуєте. 
<p>18 Не про всіх вас кажу: Я знаю, котрих вибрав. Але щоб справдилося Писання: Той, хто їсть зі Мною хліб, підняв на Мене п‘яту свою. 
<p>19 Тепер повідую вам, передніше, аніж це справдилося, щоб, коли справдиться, ви повірили, що це Я. 
<p>20 Істинно, істинно повідую вам: Той, хто приймає того, кого Я пошлю, Мене приймає; а той, хто приймає Мене, приймає Того, що послав Мене. 
<p>21 Сказавши це, Ісус затривожився в дусі, і засвідчив, і сказав: Істинно, істинно кажу вам, що один із вас зрадить Мене. 
<p>22 Тоді учні почали озиратися поміж собою, маючи сумнів, про кого Він каже. 
<p>23 А один з учнів Його, котрого любив Ісус, сидів біля Нього, торкаючись головою Його грудей; 
<p>24 Йому Симон Петро подав знак, щоб запитав, хто це, про кого свідчить, 
<p>25 Він припав до грудей Ісуса і сказав Йому: Господе! Хто це? 
<p>26 Ісус відповідав: Той, кому Я, вмочивши кусень хліба, подам. І, вмочивши кусень, подав Юді Іскаріоту, синові Симона. 
<p>27 І після цього кусня увійшов до нього сатана. Тоді Ісус сказав йому: Що вчиняєш, – учиняй швидше. 
<p>28 Але ніхто з тих, хто тут був, не збагнули, для чого Він те сказав йому. 
<p>29 А оскільки в Юди була скринька, то деякі гадали собі, що Ісус сказав йому: Купи, що нам треба для свята, чи убогим подай щось. 
<p>30 Він узяв кусня і негайно вийшов; а була ніч, коли він вийшов. 
<p>31 Ісус сказав: Нині прославився Син Людський, і Бог прославився в Ньому. 
<p>32 Якщо Бог прославився в Ньому, то Бог також прославить Його в Собі, і невдовзі прославить Його. 
НОВА ЗАПОВІДЬ 
<p>33 Дітоньки! Не мушу вже бути з вами: будете шукати Мене, і, як сказав Я юдеям, що куди Я йду, ви не можете прийти, так само й вам повідую тепер. 
<p>34 Заповідь Нову даю вам: Любіть один одного, як Я полюбив вас, так і ви любіть один одного; 
<p>35 Із того всі пізнають, що ви Мої учні, якщо будете мати любов поміж собою. 
<p>36 Симон Петро сказав Йому: Господе! Куди Ти йдеш? Ісус відповів йому: Куди Я йду, ти не можеш тепер за Мною йти, а потім підеш за Мною. 
<p>37 Петро сказав Йому: Господе! Чому я не можу йти за Тобою зараз? Я життя моє віддам за Тебе. 
<p>38 Ісус відповів йому: Життя твоє за Мене віддаси? Істинно, істинно повідую тобі: Не проспіває півень, як тричі зречешся Мене. 
<h4>Івана 14 Ісус іде до Батька. Він утішає учнів. 
<p>1 Нехай не бентежиться серце ваше: віруйте в Бога і в Мене віруйте. 
<p>2 В домі Батька Мого багато осель; а коли б не так, Я сказав би вам: Я йду приготувати місце для вас. 
<p>3 І коли піду і приготую вам місце, прийду знову і заберу вас до Себе, щоб ви також були, де Я. 
<p>4 А куди Я йду, ви знаєте, і шлях знаєте. 
<p>5 Хома сказав Йому: Господе! Не відаємо, куди йдеш; і як можемо знати шлях? 
<p>6 Ісус сказав йому: Я – шлях, істина і життя! Ніхто не приходить до Батька, якщо не через Мене; 
<p>7 Якби ви знали Мене, то знали б і Батька Мого; і віднині знаєте Його, і бачили Його. 
<p>8 Пилип сказав Йому: Господе! покажи нам Батька, і досить для нас. 
<p>9 Ісус сказав йому: Скільки часу Я з вами, і ти не знаєш Мене, Пилипе? Той, хто бачив Мене, бачив Батька; то чому ж ти просиш, покажи нам Батька? 
<p>10 Хіба ти не віриш, що Я в Батькові, а Батько в Мені? Слова, котрі Я виповідаю вам, виповідаю не від Себе; Батько, Який є у Мені, Він вчиняє діяння. 
<p>11 Вірте Мені, що Я в Батькові і Батько в Мені; а якщо не так, то вірте Мені за діяння самі. 
<p>12 Істинно, істинно повідую вам: Хто вірує в Мене, діяння, котрі Я звершую, він також звершить, і більше від них звершить, тому що Я до Батька Мого йду. 
<p>13 І, якщо попросите щось у Батька в ім‘я Моє, то вчиню, щоб прославився Батько в Сині. 
<p>14 Якщо попросите щось в ім‘я Моє, Я те вчиню. 
<p>15 Якщо любите Мене, дотримуйтеся Моїх заповідей. 
<p>16 І Я вблагаю Батька, і дасть вам іншого Утішителя, щоб Він був з вами повіки, 
<p>17 Духа істини, Котрого світ не може прийняти, бо не бачить Його, і не знає Його; а ви знаєте Його, бо Він з вами є і у вас житиме. 
<p>18 Не залишу вас сиротами і прийду до вас; 
<p>19 Ще трохи, і світ уже не побачить Мене; а ви побачите Мене, бо Я живу, і ви будете жити. 
<p>20 Того дня спізнаєте ви, що Я в Батькові Моєму, і ви в Мені, і Я в вас. 
<p>21 Хто має заповіді Мої і дотримується їх, той любить Мене; а хто любить Мене, того полюбить Батько Мій, і Я полюблю його, і постану перед ним Сам. 
<p>22 Юда, не Іскаріот, каже Йому: Господе! Що це, що Ти хочеш явити Себе нам, а не світові? 
<p>23 Ісус сказав йому у відповідь: Хто любить Мене, той дотримується слова Мого; і Батько Мій полюбить його, і Ми прийдемо до нього й оселю у нього вчинемо. 
<p>24 Хто не любить Мене, той не дотримується слів Моїх; а слово, котре ви чуєте, є не Моє, але Батька, Котрий послав Мене. 
<p>25 Це сказав Я вам, коли був з вами. 
<p>26 А Утішитель, Дух Святий, Котрого пошле Батько в ім‘я Моє, навчить вас усьому і пригадає вам усе, що Я повідав вам. 
<p>27 Мир залишаю вам, мир Мій даю вам: не так, як світ дає, Я даю вам. Нехай не бентежиться серце ваше, і нехай не лякається. 
<p>28 Ви чули, що Я сказав вам: Йду від вас і знову прийду до вас. Якби ви любили Мене, то зраділи б, що Я сказав: Іду до Батька; тому що Батько Мій значніший від Мене. 
<p>29 І ось, Я сказав вам про те передніше, аніж справдилося, щоб ви повірили, коли справдиться. 
<p>30 Уже небагато Мені розмовляти з вами, бо йде князь світу цього і в Мені не має нічого. 
<p>31 Але щоб світ знав, що Я люблю Батька, і, як заповідав Мені Батько, так і вчиняю; підводьтеся, підемо звідси. 
<h4>Івана 15 Христос – виноградна лоза. 
<p>1 Я – справжня виноградна Лоза, а Батько Мій – Виноградар; 
<p>2 Усіляку в Мене гілку, котра не приносить плоду, Він відтинає; і всіляку, котра приносить плід, очищає, щоб рясніше вродила. 
<p>3 Тепер ви очищені через слово, котре Я проповідував вам. 
<p>4 Живіть у Мені, і Я в вас. Як гілка не може приносити плоду сама по собі, якщо не буде на лозі; так і ви, якщо не будете в Мені. 
<p>5 Я – Лоза, а ви – гілки; хто живе в Мені, і Я в ньому, той приносить рясно плоду; бо без Мене нічого не можете вчинити. 
<p>6 Хто не буде в Мені, викинеться геть, як гілка, і висохне; а такі гілки збирають і кидають у вогонь, і вони згоряють. 
<p>7 Якщо будете в Мені і слова Мої у вас житимуть, то просіть, чого лиш забажаєте – і станеться вам. 
<p>8 Батько Мій прославиться в тому, якщо ви принесете багато плоду, і учнями Моїми станете. 
<p>9 Як полюбив Мене Батько, так і Я полюбив вас; будьте в любові Моїй. 
<p>10 Якщо заповідей Моїх дотримуватися будете, то в любові Моїй перебуватимете, як і Я дотримувався заповідей Батька Мого і перебуваю в Його любові. 
<p>11 Це сказав Я вам, щоб радість Моя у вас жила, і радість ваша була досконала. 
<p>12 Оце заповідь Моя: щоб любили один одного, як Я полюбив вас. 
<p>13 Ніхто не має більшої любови над ту, як хтось покладе життя своє за друзів своїх. 
<p>14 Ви друзі Мої, якщо виконуєте те, що Я заповідаю вам. 
<p>15 Я уже не називаю вас служниками, бо служник не відає, що чинить господар його; але Я назвав вас друзями, тому що сказав вам усе, що чув від Батька Мого. 
<p>16 Не ви Мене вибрали, але Я вас вибрав і настановив вас, щоб ви йшли і приносили плід, і щоби плід ваш тривав, щоб дав вам Батько все, що попросите в ім‘я Моє. 
<p>17 Оце заповідаю вам: Любіть один одного. 
<p>18 Якщо світ вас ненавидить, знайте, що Мене передніше од вас зненавидів. 
<p>19 Якби ви були від світу, то світ любив би своїх; та оскільки ви не від світу, а Я вибрав вас з-поміж світу, саме тому світ ненавидить вас. 
<p>20 Пам‘ятайте слово, котре Я повідав вам: служник не значніший від господаря свого. Якщо Мене гнали, будуть і вас гнати; якщо слова Мого дотримувалися, будуть дотримуватися й вашого;
<p>21 Але все це вчинять вам за ймення Моє, тому що не знають Того, Хто послав Мене. 
<p>22 Якби Я не прийшов і не казав їм, то не мали б гріха; а тепер не мають виправдання за свій гріх. 
<p>23 Хто Мене ненавидить, Батька Мого також ненавидить. 
<p>24 Якби Я не звершив поміж ними діянь, котрих ніхто інший не вчиняв, то не мали б гріха, а тепер і бачили, і зненавиділи і Мене, і Батька Мого. 
<p>25 Нехай же справдиться слово, написане в їхньому законі: Зненавиділи Мене без причини. 
<p>26 А коли прийде Утішитель, Котрого Я пошлю вам від Батька, Дух істини, Котрий від Батька приходить, Він буде свідчити про Мене; 
<p>27 А ви також будете свідчити, тому що ви від початку зі Мною. 
<h4>Івана 16 Про переслідування віруючих. 
<p>1 Оце сказав Я вам, щоб ви не спокусилися. 
<p>2 Виженуть вас із синагог; навіть прийде година, коли кожний, що вбиватиме вас, буде вважати, що тим самим служить Богові! 
<p>3 Так будуть чинити, тому що не пізнали ні Батька, ні Мене. 
<p>4 Але Я повідав вам про це для того, щоб ви, коли надійде та година, пригадали, що Я повідав вам про це; а не казав вам цього спочатку, тому що з вами був. 
<p>5 А тепер іду до Того, Хто послав Мене, і ніхто з вас не запитує Мене: Куди йдеш? 
<p>6 Але через те, що Я сказав вам це, скорботою виповнилося серце ваше. 
<p>7 Але Я істину повідую вам: краще для вас, щоб Я пішов; бо коли Я не піду, Утішитель не прийде до вас; а якщо піду, то пошлю Його вам. 
<p>8 А коли Він прийде, то звинуватить світ за гріх, за правду і за суд. 
<p>9 За гріх, що не вірують у Мене; 
<p>10 За правду, що Я йду до Батька Мого, і вже не побачите Мене; 
<p>11 І за суд, що князь світу цього засуджений. 
<p>12 Ще багато маю сказати вам, але зараз ви не можете вмістити. 
<p>13 А коли прийде Він, Дух істини, то приведе вас до повноти істини; бо не від Себе буде говорити, але буде казати, що почує, і майбутнє звістить вам. 
<p>14 Він прославить Мене, тому що від Мого візьме і сповістить вам. 
<p>15 Усе, що має Батько, є Моє; тому Я сказав, що від Мого візьме і повідає вам. 
<p>16 Невдовзі ви не побачите Мене і, знову невдовзі побачите Мене; бо Я до Батька йду. 
<p>17 Тут деякі з учнів Його сказали один одному: Що це він каже: Невдовзі не побачите Мене і знову невдовзі побачите Мене, і Я йду до Батька? 
<p>18 Тож вони й гомоніли: Що це виповідає Він — невдовзі? Не відаємо, що каже. 
<p>19 Ісус зрозумів, про що хочуть запитати в Нього, і сказав їм: Чи не про те запитуєте один в одного, що Я сказав: Невдовзі не побачите Мене, і знову невдовзі побачите Мене? 
<p>20 Істинно, істинно повідую вам: Ви будете плакати і заридаєте, а світ зрадіє; ви сумними будете, але печаль ваша на радість буде. 
<p>21 Жінка, коли народжує, вельми страждає, тому що прийшла година її; та коли народить немовля, уже не пам‘ятає страждань від радощів, тому що людина народилася на світ. 
<p>22 Отак і ви зараз сумуєте; але Я знову побачу вас, і зрадіє серце ваше, і радості вашої ніхто не відбере у вас. 
<p>23 І того дня ви ні про що не запитаєте Мене. Істинно, істинно повідую вам: Чого лише не попросите у Батька в ім‘я Моє, дасть вам. 
<p>24 Донині ви нічого не просили в ім‘я Моє; просіть, і одержите; щоб радість ваша була уповні. 
<p>25 До цього часу Я свідчив вам притчами; але надходить час, коли вже не буду свідчити вам притчами, а явно звіщу вам про Батька. 
<p>26 Того дня будете просити в ім‘я Моє, і не кажу вам, що Я буду просити в Батька за вас; 
<p>27 Бо Сам Батько любить вас, тому що ви полюбили Мене і увірували, що Я прийшов від Бога. 
<p>28 Я вийшов від Батька і прийшов у світ; і знову залишаю світ і йду до Батька. 
<p>29 Учні Його сказали Йому: Ось, зараз Ти відверто заговорив і притчі не повідуєш жодної; 
<p>30 Тепер бачимо, що Ти знаєш усе і не маєш потреби, щоб хтось запитував у Тебе; тому віруємо, що Ти від Бога прийшов. 
<p>31 Ісус відповів їм: Тепер віруєте? 
<p>32 Ось, надходить година, і настала вже, коли ви порозбігаєтеся кожний у свій бік, а Мене покинете самого; але Я не Сам, тому що Батько зі Мною. 
<p>33 Оце повідав вам, щоб ви мали в Мені мир. У світі зазнаєте страждань; але будьте мужні: Я переміг світ! 
<h4>Івана 17 Молитва Ісуса як Першосвященика. 
<p>1 По цих словах Ісус звів очі Свої до неба і сказав: Отче! Настав час: прослав Сина Твого, щоб і Син Твій прославив Тебе, 
<p>2 Оскільки Ти дав Йому владу над всілякою плоттю, то нехай всьому, що Ти дав Йому, дасть Він життя вічне. 
<p>3 А це життя є вічне, щоб знали Тебе, Єдиного Істинного Бога, і посланого Тобою Ісуса Христа. 
<p>4 Я прославив Тебе на землі, звершив діяння, котре Ти доручив Мені звершити; 
<p>5 І нині прослав Мене Ти, Батьку, у Тебе Самого славою, котру Я мав у Тебе передніше буття світу. 
<p>6 Я відкрив ймення Твоє людям, котрих Ти дав Мені від світу; вони були Твої, і Ти дав їх Мені; і вони зберегли слово Твоє; 
<p>7 Нині зрозуміли вони, що все, що Ти дав Мені, – від Тебе; 
<p>8 Бо слова, котрі Ти дав Мені, Я передав їм, і вони прийняли і зрозуміли по-справжньому, що Я прийшов від Тебе, і увірували, що Ти послав Мене. 
<p>9 Я за них благаю: не за увесь світ благаю, але за тих, котрих Ти дав Мені, тому що вони Твої; 
<p>10 І все Моє – Твоє, і Твоє Моє; і Я прославився в них. 
<p>11 Я тепер уже не в світі, але вони у світі, а Я до Тебе йду; Отче Святий! Збережи їх в ім‘я Твоє, тих, котрих Ти Мені дав, щоб вони були одне, як Ми. 
<p>12 Коли Я був з ними у світі, Я зберігав їх в ім‘я Твоє; тих, котрих Ти дав Мені, Я зберіг, і ніхто з них не загинув, окрім сина погибелі, нехай справдиться Писання. 
<p>13 А нині до Тебе йду, і це кажу в світі, щоб вони мали в собі радість Мою досконалу. 
<p>14 Я передав їм Слово Твоє, і світ зненавидів їх, тому що вони не від світу, як і Я не від світу. 
<p>15 Не молю, щоб Ти взяв їх від світу, але щоб зберіг їх від зла; 
<p>16 Вони не від світу, як і Я не від світу. 
<p>17 Освяти їх істиною Твоєю: Слово Твоє – істина. 
<p>18 Як Ти послав Мене у світ, так і Я послав їх у світ; 
<p>19 І за них Я посвячую Себе, щоб і вони були освячені істиною. 
<p>20 Але не за них лише благаю, але за віруючих в Мене за словом їхнім; 
<p>21 Нехай будуть всі одне, як Ти, Отче, в Мені, і Я в Тобі, так і вони нехай будуть в Нас одне, – щоб увірував світ, що Ти послав Мене, 
<p>22 І славу, Котру Ти дав Мені, Я дав їм: нехай будуть одне, як Ми одне.
<p>23 Я в них, а Ти в Мені; нехай же будуть досконалі в єдиному, і нехай спізнає світ, що Ти послав Мене і полюбив їх, як полюбив Мене. 
<p>24 Отче! Котрих Ти дав Мені, хочу, щоб там, де Я, і вони були зі Мною, аби бачили славу Мою, котру Ти дав Мені, тому що полюбив Мене передніше заснування світу. 
<p>25 Отче праведний! Світ не пізнав Тебе; а Я пізнав Тебе і ці пізнали Тебе, що Ти послав Мене. 
<p>26 І Я відкрив їм ймення Твоє і відкрию, щоб любов, котрою Ти полюбив Мене, в них була, і Я в них.
<h4>Івана 18 Ісус у Гетсиманському саду. (Мт.26:36-46; Марк.14:32-<p>42 Лук.22:39-46) 
<p>1 Сказавши це, Ісус перейшов з учнями Своїми за потік Кедрон, де був сад, куди й Сам зайшов та учні Його. 
<p>2 А знав цю місцину і Юда, зрадник Його, тому що Ісус часто збирався там з учнями Своїми. 
<p>3 Отож, Юда взяв загін вояків та служників від першосвящеників і фарисеїв, і прийшов туди з ліхтарями, світильниками та зі зброєю. 
<p>4 А Ісус, знаючи про все, що з Ним станеться, вийшов і сказав їм: Кого шукаєте? 
<p>5 Йому відповіли: Ісуса Назорея. Ісус сказав їм: Це Я. А стояв з ними і Юда, зрадник Його. 
<p>6 І коли сказав їм: Це Я, – вони подалися назад і попадали на землю. 
<p>7 Знову спитав їх: Кого шукаєте? Вони сказали: Ісуса Назорея. 
<p>8 Ісус сказав їм: Я сказав вам, що це Я. Отож, якщо Мене шукаєте, відпустіть цих, нехай ідуть собі, – 
<p>9 Щоб справдилося слово, сказане Ним: Із тих, котрих Ти дав Мені, Я не загубив нікого. 
<p>10 А Симон Петро, маючи меча, витягнув його, і вдарив першосвященикового служника й відтяв йому праве вухо. Ім‘я служникові тому Малх. 
<p>11 Але Ісус сказав Петрові: Сховай меча у піхви; невже Мені не пити чаші, котру дав Мені Батько? 
<p>12 Тоді вояки і тисяцький та служники юдейські схопили Ісуса, зв‘язали Його, 
<p>13 І повели найперше до Анни; бо він був тестем Кайяфи, котрий був на той рік першосвящеником.
<p>14 Це був Кайяфа, котрий порадив юдеям, що краще одному чоловікові померти за народ. 
<p>15 За Ісусом простував Симон Петро й інший учень; а учень цей був знайомий першосвященикові, тому увійшов з Ісусом до двору першосвященикового; 
<p>16 А Петро стояв зовні за дверима. Потім другий учень, котрий був знайомий першосвященикові, вийшов і, сказавши брамниці, завів і Петра. 
<p>17 Аж тут дівчина-брамниця сказала Петрові: А ти чи не з учнів Того Чоловіка? Він сказав: Ні. 
<p>18 Тим часом, служники і вояки розклали багаття, стояли та грілися, тому що було холодно; і Петро стояв з ними і грівся.
<p>19 А першосвященик запитав у Ісуса про учнів Його, і про вчення Його. 
<p>20 Ісус відповів йому: Я казав світові явно; Я завжди навчав у синагогах і в храмі, де завше юдеї сходяться, і потайки не говорив нічого; 
<p>21 Чого запитуєш у Мене? Запитай тих, що слухали, про що Я повідував їм; ось, вони знають, що Я казав. 
<p>22 Коли Він сказав це, один із служителів, котрий стояв близенько, ударив Ісуса по щоці, сказавши: Як Ти відповідаєш першосвященикові? 
<p>23 Ісус відповів йому: Якщо Я відповів недобре, засвідкуй, що саме недобре; а якщо добре, нащо ти б‘єш Мене? 
<p>24 Анна послав Його, зв‘язаного, до першосвященика Кайяфи. 
<p>25 А Симон Петро стояв і грівся. Аж тут сказали йому: Чи не з Його ти учнів? Він відрікся й сказав: Ні. 
<p>26 Один із служників першосвященикових, родич тому, котрому Петро відтяв вухо, сказав: Чи не тебе я бачив з Ним у саду? 
<p>27 Петро знову зрікся; і наразі заспівав півень. 
<p>28 Від Кайяфи повели Ісуса до преторії. Був ранок; і вони не зайшли до преторії, щоб не опоганитися, але щоб можна було їсти пасху. 
<p>29 Пилат вийшов до них і сказав: Яке звинувачення ви принесли на цього Чоловіка? 
<p>30 Вони сказали йому у відповідь: Якби він був не злодієм, ми не привели б Його до тебе. 
<p>31 Пилат сказав їм: Заберіть Його, і за вашим законом судіть Його. Юдеї сказали йому: Нам не дозволено рокувати на смерть будь-кого. 
<p>32 Нехай справдиться слово Ісусове, котре Він сказав, даючи зрозуміти, якою смертю Він помре. 
<p>33 Тоді Пилат знову зайшов до преторії і покликав Ісуса, і сказав Йому: Ти - Цар юдейський? 
<p>34 Ісус відповідав йому: Чи від себе ти говориш це, чи інші оповіли тобі про Мене? 
<p>35 Пилат відповів: Хіба я юдей? Твій народ і першосвященики віддали Тебе мені; що Ти вчинив? 
<p>36 Ісус відповів: Царство Моє не від цього світу; якби від світу цього було Царство Моє, то служники Мої боронили б Мене, щоб Мене не схопили юдеї; але нині Царство Моє не звідси. 
<p>37 Пилат сказав Йому: Отож, Ти – Цар? Ісус сказав: Ти кажеш, що Я – Цар; Я для того й народився і для того прийшов у світ, щоб засвідчити істину; Кожний, хто від істини, слухає голос Мій. 
<p>38 Пилат сказав Йому: Що є істина? І, сказавши це, знову вийшов до юдеїв і сказав їм: Я жодної провини не знаходжу в Ньому; 
<p>39 Але у вас є звичай, щоб я одного відпускав вам на Пасху: чи хочете, відпущу вам Царя юдейського? 
<p>40 Тоді знову закричали всі, кажучи: Не Його, але Варавву. А Варавва був розбійником. 
<h4>Івана 19 Ісус у вінці терновому. 
<p>1 Тоді Пилат узяв Ісуса і наказав бити Його. 
<p>2 А вояки сплели вінка з терну, поклали Йому на голову і одягли Його в багряницю, 
<p>3 І казали: Радій, Царю юдейський! І били Його по щоках. 
<p>4 Знову вийшов Пилат і сказав їм: Ось я виводжу Його до вас, аби ви знали, що я не знаходжу в Ньому жодної провини. 
<p>5 Тоді вийшов Ісус у терновім вінку і в багряниці: І сказав їм Пилат: Ось, Чоловік! 
<p>6 А коли побачили Його першосвященики і служники, то закричали: Розіпни! Розіпни Його! Пилат сказав їм: Візьміть Його ви і розпинайте, бо я не находжу в ньому провини. 
<p>7 Юдеї відповіли йому: Ми маємо закон, і за нашим законом Він має померти, тому що вчинив Себе Сином Божим. 
<p>8 Пилат почув це слово і дужче злякався. 
<p>9 І знову зайшов до преторії, і сказав Ісусові: Звідки Ти? Але Ісус не дав йому відповіді. 
<p>10 Пилат сказав Йому: Чи мені не відповідаєш? Чи не відаєш, що я маю владу розіпнути тебе і владу маю відпустити Тебе? 
<p>11 Ісус відповів: Ти не мав би наді Мною жодної влади, якби не дано тобі згори; тому більше гріха на тому, хто видав Мене тобі. 
<p>12 Від того часу Пилат шукав (можливости) відпустити Його. А юдеї кричали: Якщо відпустиш Його, то ти не друг кесареві; кожний, хто вчиняє себе царем, – супротивник кесареві. 
<p>13 Коли Пилат почув ці слова, то вивів геть Ісуса і присів на судилище, на місці, що називалося літостротон, а єврейською гаввата;
<p>14 Тоді була п‘ятниця перед Пасхою, близько шостої години. І сказав Пилат юдеям: Ось, Цар ваш! 
<p>15 Але вони закричали: Геть! Геть Його!Розіпни Його! Пилат сказав їм: Царя вашого маю розп‘ясти? Першосвященики відповіли: Немає в нас царя, окрім кесаря. 
<p>16 Тоді нарешті він видав Його їм на розп‘яття. І схопили Ісуса і повели. 
<p>17 І, несучи хреста Свого, Він вийшов на місце, що звалося Череповищем, а єврейською Голгофа; 
<p>18 І там розп‘яли Його і з Ним двоє інших, по той і по другий бік, а посередині Ісуса. 
<p>19 А Пилат написав і підпис поставив на хресті. Написано було: “Ісус Назарянин, Цар юдейський” 
<p>20 Цей напис читало багато юдеїв, тому що місце, де був розп‘ятий Ісус, було неподалік від міста, і написано було єврейською, грецькою та латиною. 
<p>21 А першосвященики юдейські сказали Пилатові: Не пиши: Цар юдейський, але що Він казав: Я Цар юдейський. 
<p>22 Пилат відповідав: Що я написав, те написав. 
<p>23 А вояки, коли розіп‘яли Ісуса, взяли одежу Його і поділили на чотири частини, кожному воякові по частині; і хітон; а хітон був не шитий, а витканий цілком зверху. 
<p>24 І вони сказали один одному: Не будемо дерти його, а кинемо жереба на нього, чий буде, – (щоб справдилося сказане в Писанні: Поділили одежу Мою поміж собою і на одежу Мою кидали жереба). Так учинили вояки. 
<p>25 Біля хреста Ісусового стояли Матір Його, і сестра Матері Його, Марія Клеопова, і Марія Магдалина. 
<p>26 Ісус побачив Матір та учня, що стояв поблизу, котрого любив, і сказав матері Своїй: “Жоно! Ось син твій!” 
<p>27 Потім сказав учневі: Ось, Матір твоя! І від тієї години учень той узяв її до себе в дім. 
<p>28 Після цього Ісус, відаючи, що все вже звершилося, щоб справдилося Писання, сказав: Спраглий Я. 
<p>29 Тут стояла посудина, повнісінька оцту. Вояки наповнили губку оцтом, поклали на ісоп і піднесли до Його уст. 
<p>30 А коли Ісус прийняв оцту, то сказав: Звершилося! І, схиливши голову, віддав духа. 
<p>31 Та оскільки тоді була п‘ятниця, юдеї, щоб не залишити тіла на хресті в суботу, бо та субота була днем великим, просили Пилата, аби перебити у них (у розіп‘ятих) гомілки і зняти їх. 
<p>32 Тож прийшли воїни, і в першого перебили гомілки, і в другого (розбійників), розп‘ятого з Ним. 
<p>33 А коли прийшли до Ісуса, то побачили, що Він уже помер, і не перебили в Нього гомілок, 
<p>34 Але один з вояків пронизав Йому списом бока поміж ребрами, і відразу витекла кров і вода. 
<p>35 І той, що бачив, засвідчив, і правдиве свідчення його; він знає, що виповідає істину, щоб ви повірили. 
<p>36 Бо це сталося, щоб справдилося Писання: Кістка Його не буде поламана. 
<p>37 Також і в іншому місці Писання каже: Подивляться на Того, Котрого пронизали. 
<p>38 Після цього Йосип з Ариматеї, учень Ісусів, але утаємничений – через острах перед юдеями, – просив Пилата, щоб зняти Тіло Ісуса; і Пилат дозволив. Він пішов і зняв Тіло Ісуса. 
<p>39 Прийшов також і Никодим, що приходив передніше до Ісуса вночі, і приніс суміш із смирни і алое, літрів близько сотні. 
<p>40 Тож вони взяли Тіло Ісуса і обгорнули його лляною тканиною із пахощами за поховальним звичаєм у юдеїв. 
<p>41 На тому місці, де Він розп’ятий, був сад, і в саду гріб новий, в котрому ще нікого не поклали. 
<p>42 Там поклали Ісуса заради п‘ятниці, юдейської, дня приготування, тому що гробниця була близько. 
<h4>Івана 20 Воскресіння Ісуса. (Мт.28:1-10, Марк.16:1-14 Лук.24:1-43) 
<p>1 А першого дня тижня Марія Магдалина прийшла до гробниці вдосвіта, коли було ще темно, і побачила, що камінь відкочено від гробниці; 
<p>2 Отож, побігла вона і прийшла до Симона Петра і до іншого учня, котрого любив Ісус, і сказала їм: Вони забрали Господа з гробниці, і не відаємо, де поклали Його. 
<p>3 Відразу вийшов Петро та інший учень і пішли до гробниці. 
<p>4 Вони побігли обидва разом; але другий учень біг швидше від Петра і прийшов до гробу перший; 
<p>5 Він нахилився й побачив лляну плащаницю, що лежала, але до гробу не увійшов. 
<p>6 Слідом за ним прийшов Симон Петро і зайшов до гробу, де побачив саму лише лляну плащаницю, що лежала. 
<p>7 І хустка, яка була на голові Його, лежала не з лляною плащаницею, а згорнута – не на своєму місці. 
<p>8 Тоді зайшов також другий учень, що передніше прибіг до гробу, і побачив, і увірував. 
<p>9 Бо вони ще не знали з Писання, що Йому належало воскреснути з мертвих.
<p>10 Потому учні знову повернулися до себе в дім. 
<p>11 А Марія стояла біля гробу і плакала. І коли плакала, схилилася і зазирнула до гробу. 
<p>12 І побачила двох Ангелів у білому одязі, що сиділи – один у головах, а другий в ногах, де лежало Ісусове Тіло. 
<p>13 І вони сказали їй: Жоно! Чого плачеш? Сказала їм: Забрали Господа мого, і не відаю, де поклали Його. 
<p>14 Сказавши те, вона озирнулася назад і побачила Ісуса, Котрий стояв, але не впізнала, що це Ісус. 
<p>15 Ісус сказав їй: Жоно! Чого ти плачеш? Кого шукаєш? Вона гадала собі, що це садівник, і сказала Йому: Пане! Якщо ти виніс Його, то скажи мені, де ти поклав Його, і я заберу Його. 
<p>16 Ісус сказав їй: Маріє! Вона озирнулася і сказала Йому: Раввуні! – що означає: Учителю! 
<p>17 Ісус сказав їй: Не торкайся до Мене, бо Я ще не зійшов до Батька Мого; а йди до братів Моїх і скажи їм: Іду до Батька Мого і до Батька вашого і до Бога Мого і Бога вашого. 
<p>18 Марія Магдалина пішла і сповістила учням, що бачила Господа, і що Він оце сказав їй. 
<p>19 Того ж першого дня тижня увечері, коли двері дому, де збиралися учні Його, були замкнені, бо остерігалися юдеїв, прийшов Ісус, став посередині і сказав їм: Мир вам! 
<p>20 Сказавши це, Він показав їм руки (і ноги) і бік Свій. Учні зраділи, побачивши Господа. 
<p>21 А Ісус сказав їм удруге: Мир вам! Як послав Мене Батько, так і Я посилаю вас. 
<p>22 Сказавши це, Він дихнув і сказав їм: Прийміть Духа Святого. 
<p>23 Кому відпустите гріхи, тому простяться; на кому залишите, на тому й залишаться. 
<p>24 А Хома, один із дванадцятьох, що називався Близнюк, не був тут з ними, коли приходив Ісус. 
<p>25 Інші учні сказали йому: Ми бачили Господа! Але він (Хома) сказав їм: Якщо не побачу на руках Його ран від цвяхів, і не вкладу пальця мого в рани від цвяхів, і не вкладу руки моєї в бік Його, не повірю. 
<p>26 По восьми днях знову були в домі учні Його, і Хома з ними. Прийшов Ісус, коли двері були замкнені, став усередині поміж них, і сказав: Мир вам! 
<p>27 Потім сказав Хомі: Простягни пальця свого сюди і поглянь на руки Мої; простягни руку твою і вклади в бік Мій, і не будь невіруючим, але віруючим. 
<p>28 Хома сказав Йому у відповідь: Господь мій і Бог мій! 
<p>29 Ісус сказав йому: Ти повірив, тому що побачив Мене: щасливі ті, що не бачили і увірували. 
<p>30 Багато звершив Ісус перед учнями Своїми також інших див, про котрі не написано у цій книзі; 
<p>31 А ці написано, щоб ви увірували; що Ісус є Христос (Месія), Син Божий, і, віруючи, мали життя в ім‘я Його. 
<h4>Івана 21 Ісус біля Тиверіядського моря. 
<p>1 Потому знову з‘явився Ісус учням Своїм біля Тиверіядського моря. А з‘явився так. 
<p>2 Були разом Симон Петро і Хома, що називався Близнюк, і Нафанаїл з Кани Галілейської, і сини Зеведеєві, і двоє інших із учнів Його. 
<p>3 Симон Петро сказав їм: Йду ловити рибу. Сказали йому: Підемо й ми з тобою. Пішли і відразу зайшли в човен, і не піймали тієї ночі анічого. 
<p>4 А коли вже настав ранок, Ісус стояв на березі; проте учні не впізнали, що це Ісус. 
<p>5 Ісус сказав їм: Дітоньки! Чи є у вас якісь харчі? Вони відповіли Йому: Нема. 
<p>6 А Він сказав їм: Закиньте сіть праворуч від човна, і впіймаєте. Вони закинули, і вже не могли витягнути сіті від безлічі риби. 
<p>7 Тоді учень, котрого любив Ісус, сказав Петрові: Це Господь. А Симон Петро, зачувши, що це Господь, обперезався одежею – бо він був голий, – і кинувся в море; 
<p>8 А інші учні припливли в човні, – бо недалеко були від берега, близько двохсот ліктів, – тягнучи сіть з рибою. 
<p>9 А коли вийшли на берег, побачили розгорнутий жар від багаття і рибу, що лежали на ньому, та хліб. 
<p>10 Ісус сказав їм: Принесіть рибу, котру ви щойно спіймали. 
<p>11 Симон Петро пішов і витягнув на берег сіть, наповнену великими рибинами, котрих було сто п‘ятдесят три; і при такій кількості сіть не подерлася. 
<p>12 Ісус сказав їм: Підходьте, обідайте. Але з учнів ніхто не посмів запитати Його: Хто Ти? Знаючи, що це Господь. 
<p>13 Ісус підійшов, узяв хліб і давав їм, а також рибу. 
<p>14 Це вже втретє з‘явився Ісус учням своїм по воскресінні Своєму з мертвих. 
<p>15 А коли вони обідали, Ісус сказав Симонові Петрові: Симоне, сину Йонин, – Чи любиш ти Мене більше, аніж вони? Петро сказав Йому: Так, Господе! Ти знаєш, що я люблю Тебе. Ісус сказав йому: Паси ягнят Моїх. 
<p>16 Ще сказав йому вдруге: Симоне, сину Йонин! Чи любиш ти Мене? Петро сказав Йому: Так, Господе! Ти знаєш, що я люблю Тебе. Ісус сказав йому: Паси овець Моїх. 
<p>17 Сказав йому втретє: Симоне, сину Йонин! Чи любиш ти Мене? Петро засумував, що втретє запитав його: Чи любиш Мене? І сказав Йому: Господе! Ти знаєш все, Ти знаєш, що я люблю Тебе. Ісус сказав йому: Паси овець Моїх; 
<p>18 Істинно, істинно кажу тобі: Коли ти був молодий, то підперізувався сам і ходив, куди хотів; а коли постарієш, то простягнеш руки твої, і інший підпереже тебе і поведе, куди не захочеш. 
<p>19 А сказав це, даючи зрозуміти, якою смертю Петро має прославити Бога. І сказавши це, сказав йому: Йди за Мною. 
<p>20 А Петро, озирнувшись, побачив учня, що йшов за ним, котрого любив Ісус і котрий на вечері, прихилившись до Його грудей, сказав: Господе! Хто зрадить Тебе?
<p>21 Побачивши його, Петро сказав Ісусові: Господе! А цей же що буде робити? 
<p>22 Ісус сказав йому: Якщо Я хочу, щоб він залишився, доки Я прийду, що тобі до того? Ти йди за Мною. 
<p>23 І пролинуло це слово поміж братами, що учень той не помре. Але Ісус не сказав йому, що не помре, але: Якщо Я хочу, щоб він залишився, доки Я прийду, що тобі до того? 
<p>24 Оцей учень якраз і засвідчує про те, і написав це; і знаємо, що свідчення його правдиве. 
<p>25 Багато й іншого звершив Ісус; та, якби написати про те докладно, то, гадаю, цілий світ не вмістив би написаних книг. Амінь. 
