

<h4>Єздри  1 
<p>1 Першого року Кіра, царя перського, на виконання слова Господнього з уст Єремії, пробудив Господь дух Кіра, царя перського, і він наказав оголосити по всьому царстві своєму, словом і на письмі: 
<p>2 Так говорить Кір, цар перський: Усі царства землі дав мені Господь, Бог небесний, і Він наказав мені збудувати Йому дім у Єрусалимі, що в Юдеї. 
<p>3 Хто є з вас, із того народу Його, – Бог його нехай буде з ним! – І нехай іде до Єрусалиму, що в Юдеї, і будує дім Господа, Бога Ізраїлевого, Він є Бог, Котрий в Єрусалимі. 
<p>4 А всі, що залишилися, по всіх місцях, де хто не мешкав би, нехай поможуть йому мешканці місця того сріблом і золотом, та іншим майном, і худобою, з доброчинною пожертвою для дому Божого, що в Єрусалимі. 
<p>5 І підвелися старшини поколінь Юдиних і Веніяминових, і священики і левити, всякий, [у кого] пробудив Бог духа його, щоб рушити відбудовувати дім Господній, котрий в Єрусалимі. 
<p>6 І всі сусіди їхні, хто був навколо них, допомагали їм срібним посудом, золотом та [іншим] майном, худобою та цінними речами понад всіляке доброчинство для храму. 
<p>7 І цар Кір виніс посудини дому Господнього, котрі Навуходоносор забрав з Єрусалиму і помістив у домі богів своїх. 
<p>8 І виніс їх Кір, цар перський, рукою скарбника-хранителя Мітредата; а той підрахував їх, і здав Шешбаццарові, князеві юдейському. 
<p>9 І ось число їхнє: тарілей золотих – тридцять; тарілей срібних – тисяча, ножів – двадцять дев'ять; 
<p>10 Келехів золотих – тридцять, келехів срібних – чотириста десять, інших посудин – тисяча. 
<p>11 Усіх посудин, золотих і срібних – п'ять тисяч чотириста. Все [це] забрав [із собою] Шешбаццар, коли вигнанці поверталися з Вавилону до Єрусалиму. 
<h4>Єздри  2 
<p>1 Ось сини провінції, які вийшли з полону, котрих Навуходоносор, цар вавилонський, полонив і забрав до Вавилону, і які повернулися до Єрусалиму та Юдеї, кожен до свого міста. 
<p>2 Ті, що прийшли були із Зоровавелем, Ісусом, Неємією, Сераєю, Реелаєю, Мордехаєм, Білшаном, Міспаром, Біґваєм, Рехумом, Бааною. Число людей Ізраїлевого народу: 
<p>3 Синів Пар'ошових – дві тисячі сто сімдесят два, 
<p>4 Синів Шефатіїних – триста сімдесят два; 
<p>5 Синів Арахових – сімсот сімдесят п'ять; 
<p>6 Синів Пахат-Моавових, із синів Ісусових [та] Йоавових – дві тисячі вісімсот дванадцять; 
<p>7 Синів Еламових – тисяча двісті п'ятдесят чотири. 
<p>8 Синів Заттуєвих – дев'ятсот сорок п'ять; 
<p>9 Синів Заккеєвих – сімсот шістдесят; 
<p>10 Синів Банієвих – шістсот сорок два; 
<p>11 Синів Беваєвих – шістсот двадцять три. 
<p>12 Синів Азгадових – тисяча двісті двадцять два. 
<p>13 Синів Адонікамових – шістсот шістдесят шість. 
<p>14 Синів Біґваєвих – дві тисячі п'ятдесят шість. 
<p>15 Синів Адінових – чотириста п'ятдесят чотири; 
<p>16 Синів Атерових, від Єзекії – дев'яносто вісім; 
<p>17 Синів Бецаєвих – триста двадцять три. 
<p>18 Синів Йориних – сто дванадцять, 
<p>19 Синів Хашумових – двісті двадцять три. 
<p>20 Синів Ґіббарових – дев'яносто п'ять. 
<p>21 Синів Віфлеєму – сто двадцять три. 
<p>22 Чоловіків із Нетофи – п'ятдесят шість, 
<p>23 Чоловіків із Анатоту – сто двадцять вісім, 
<p>24 Синів із Азмавету – сорок два, 
<p>25 Синів із Кір'ят-Аріму, Кефіри та Беероту – сімсот сорок три, 
<p>26 Синів із Рами та Ґеви – шістсот двадцять один. 
<p>27 Чоловіків із Міхмасу – сто двадцять два. 
<p>28 Чоловіків із Бет-Елу та Аю – двісті двадцять три; 
<p>29 Синів із Нево – п'ятдесят два, 
<p>30 Синів із Маґбішу – сто п'ятдесят шість. 
<p>31 Синів з Еламу Другого – тисяча двісті п'ятдесят чотири, 
<p>32 Синів з Харіму – триста двадцять. 
<p>33 Синів з Лоду, Хадіду та Оно – сімсот двадцять п'ять, 
<p>34 Синів з Єрихону – триста сорок п'ять. 
<p>35 Синів із Сенаї – три тисячі шістсот тридцять. 
<p>36 Священиків: синів Єдаєвих з Ісусового дому – дев'ятсот сімдесят три; 
<p>37 Синів Іммерових – тисяча п'ятдесят два, 
<p>38 Синів Пашхурових – тисяча двісті сорок сім. 
<p>39 Синів Харімових – тисяча сімнадцять. 
<p>40 Левитів: синів Ісусових і Кадміїлових, із синів Гадавії – сімдесят чотири. 
<p>41 Співаків: синів Асафових – сто двадцять вісім. 
<p>42 Синів брамників: синів Шаллумових, синів Атерових, синів Талмонових, синів Аккувових, синів Хатітиних, синів Шоваєвих, – усіх сто тридцять дев'ять. 
<p>43 Храмових нетінеїв: синів Ціхіних, синів Хасуфіних, синів Таббаотових, 
<p>44 Синів Керосових, синів Сіагіних, синів Падонових, 
<p>45 Синів Леваниних, синів Хаґавиних, синів Аккувових, 
<p>46 Синів Хаґавових, синів Самлаєвих, синів Хананових, 
<p>47 Синів Ґідделових, синів Ґахарових, синів Реаїних, 
<p>48 Синів Рецінових, синів Некодиних, синів Ґаззамових, 
<p>49 Синів Уззиних, синів Пасеахових, синів Бесаєвих, 
<p>50 Синів Асниних, синів Меунімових, синів Нефусімових, 
<p>51 Синів Бакбукових, синів Хакуфиних, синів Хархурових, 
<p>52 Синів Бацлутових, синів Мехідиних, синів Харшиних, 
<p>53 Синів Баркосових, синів Сісриних, синів Темахових, 
<p>54 Синів Незіхових, синів Хатіфиних; 
<p>55 Синів Соломонових служників: синів Сотаєвих, синів Соферетових, синів Терудиних, 
<p>56 Синів Яалиних, синів Дарконових, синів Ґідделових, 
<p>57 Синів Шефатіїних, синів Хаттілових, синів Похерет-Гаццеваїмових, синів Амієвих, – 
<p>58 Усього цих нетінеїв і синів служників Соломонових – триста дев'яносто два. 
<p>59 А оце ті, що прийшли з Тел-Мелаху, з Тел-Харші, з Керуву, з Аддану та Іммеру, і не змогли засвідчити родоводів батьків своїх та свого походження – чи від Ізраїля вони; 
<p>60 Синів Делаїних, синів Товійїних, синів Некодиних, – шістсот п'ятдесят два. 
<p>61 І з синів священиків: сини Ховайїні, сини Коцові, сини Барзіллая, що взяв дружину з доньок ґілеадянина Барзіллая, і почав називатися їхнім йменням. 
<p>62 Вони шукали запису про свій родовід, але не знайшли, [а тому] за це змішання їх вилучили із священства. 
<p>63 І намісник сказав їм, щоб вони не їли найсвятішого у Святому Святих, аж доки не стане священик з Урімом і Туммімом.
<p>64 Усе зібрання разом [складалося] із сорока двох тисяч трьохсот шістдесяти [душ]. 
<p>65 Крім служників їхніх і служниць їхніх, котрих [було] сім тисяч триста тридцять сім; і біля них співаків і співачок – двісті. 
<p>66 Коней у них сімсот тридцять шість; мулів у них двісті сорок п'ять; 
<p>67 Верблюдів у них чотириста тридцять п'ять; віслюків шість тисяч сімсот двадцять. 
<p>68 [Декотрі] із старшин родів, прийшовши до Господнього дому, що в Єрусалимі, доброчинно давали пожертву на дім Божий, щоб відбудувати його на місці його. 
<p>69 За своєю спроможністю вони дали до скарбниці на [виконання] робіт шістдесят одну тисячу драхм золота, а срібла – п'ять тисяч мін, і сто священичих шатів. 
<p>70 І замешкали священики, і левити, і народ, і співаки, і брамники, і нетінеї по своїх містах, і увесь Ізраїль по своїх містах. 
<h4>Єздри  3 
<p>1 А коли настав сьомий місяць, і Ізраїлеві сини [були] по містах, тоді зібрався народ, мов один чоловік, у Єрусалимі. 
<p>2 І підвівся Ісус, син Йоцадаків, та брати його священики, і Зоровавель, син Шеалтіїлів, і брати його; і спорудили жертовника Богові Ізраїлевому, аби приносити на ньому приношення всеспалення, як написано в Законі Мойсея, Божого чоловіка.
<p>3 І поставили жертовника на основі його (на давніх підмурках), бо вони [були] в страхові од чужинських народів; і вони приносили на ньому приношення всеспалення Господові, приношення усеспалення вранішні і вечірні. 
<p>4 І звершили свято куренів, як написано, і принесли щоденні приношення всеспалення в певному числі, за настановами для [кожного] дня. 
<p>5 І потому [учиняли] приношення всеспалення постійне, і в новомісяччя, і на всяке належне свято Господнє, і добровільне приношення Господові від усякого, хто діє доброчинно. 
<p>6 Від першого дня сьомого місяця почали приносити приношення всеспалення Господові. А підмурків храму Господнього [ще] не клали. 
<p>7 Вони також давали срібло каменярам і теслям, і їжу, і питво, і оливу, сидонянам і тирянам, щоби припроваджували кедрову деревину з Ливану по морю до Яфи, з дозволу Кіра, царя перського. 
<p>8 Другого року по своєму приході до Божого дому в Єрусалимі, другого місяця, Зоровавель, син Шеалтіїлів, та Ісус, син Йоцадаків, й інші брати їхні, священики і левити, і всі, які прийшли з полону до Єрусалиму, вчинили початок і поставили левитів від двадцяти літ і вище для нагляду за роботою в домі Господньому. 
<p>9 І почали Ісус, сини його і брати його, Кадміїл та сини його, сини Юдині, як один [чоловік], для нагляду за виконавцями робіт у домі Божому, [а також і] сини Хенададові, з їхніми синами та їхні брати левити. 
<p>10 Коли будівничі заклали підмурок храмові Господньому, тоді поставили священиків в шатах їхніх із сурмами, і левитів, синів Асафових, з кімвалами, щоби славити Господа, за настановами Давида, царя Ізраїлевого. 
<p>11 І почали вони по черзі співати, славлячи й дякуючи Господові, "бо Він добрий, бо навіки милість Його до Ізраїля". І весь народ вигукував щосили, прославляючи Господа за те, що покладено підмурок домові Господньому. 
<p>12 А багато-хто із священиків і левитів, та старшин поколінь, літні, котрі бачили попередній храм, при заснуванні цього храму перед очима їхніми, плакали голосно; але чимало й вигукували від радощів вельми голосно. 
<p>13 І не міг народ відрізнити вигуків радощів од крику від плачу народу, бо народ вельми вигукував, а гомін чутно було далеко. 
<h4>Єздри  4 
<p>1 І почули вороги Юдеї і Веніямина, що вигнанці повернулися з полону і будують храм Господові, Богові Ізраїлевому; 
<p>2 І прийшли вони до Зоровавеля і до старшин поколінь і сказали їм: Дозвольте, ми також будемо споруджувати з вами, бо ми, як і ви, звертаємося до вашого Бога і Йому приносимо пожертви ще від днів Есар-Хаддона царя сирійського, котрий привів нас сюди. 
<p>3 І сказав їм Зоровавель та Ісус, а також інші старшини поколінь Ізраїльських: Не вам разом з нами будувати дім Богові нашому; ми самі будемо споруджувати [дім] Господові, Богові Ізраїлевому, як наказав нам Кір, цар перський. 
<p>4 І почав народ землі тієї ослаблювати руки народу Юдиного і чинити перешкоди йому на будові
<p>5 І підкупляли супроти них радників, щоби зламати їхній задум, упродовж усіх днів Кіра, царя перського, аж до зацарювання Дарія, царя перського. 
<p>6 А за царя Ахашвероша, на початку царювання його, написали вони йому звинувачення на мешканців Юдеї та Єрусалиму. 
<p>7 І за днів Артаксеркса написали Бішлам, Мітредат, Товеїл та його товариство до Артаксеркса, царя перського. А лист [був] написаний арамейською, а перекладений перською. 
<p>8 Радник Рехум та писар Шімшай написали одного листа супроти Єрусалиму до царя Артаксеркса у такий спосіб: 
<p>9 "Тоді Рехум радник і писар Шімшай та інші товариші їхні, – судді й урядники, писарчуки, писарі, аривв'яни, вавилоняни, шушаняни, цебто еламіти, 
<p>10 Та інші народи, котрих переселив Аснапар, великий та славний, і оселив у містах Самарії та в інших [містах] за рікою". 
<p>11 І ось копія листа, котрого надіслали до нього: "Цареві Артаксерксу – раби твої, люди, що [мешкають] за рікою; і ось, 
<p>12 Нехай відає цар, що Юдеї, котрі вийшли від тебе, прийшли до нас – до Єрусалиму, будують [це] бунтівне і недобре місто, і відновлюють мури, і з'єднали підмурки. 
<p>13 І нехай відає цар, що коли місто це буде відбудоване і мури знову поновлені, то [ані] податків, [ані] мита вони не даватимуть, і буде завдано збитків доходам царя. 
<p>14 Оскільки ми їмо сіль зі столу царського і збитки для царя не можемо спостерігати байдуже, тому надсилаємо повідомлення до царя. 
<p>15 Нехай пошукають у пам'ятній книзі твоїх батьків, – і знайдеш у книзі записів, і дізнаєшся, що місто це – бунтівне і болісне для царів та провінцій, і [що] бунтували в ньому здавна, за що це місто й зруйноване. 
<p>16 А тому ми запевняємо, що коли це місто знову буде відбудоване і мури його завершені, то після цього не буде в тебе частки на цім боці ріки". 
<p>17 Цар послав відповідь Рехумові, писареві Шімшаєві, та решті з їхнього товариства, що мешкають у Самарії [та] в інших [містах] Заріччя: "Мир вам!" і т.д. 
<p>18 Листа, котрого ви надіслали нам, уважно прочитано переді мною. 
<p>19 І від мене дане повеління, – і розшукали, і знайшли, що місто це здавна повставало супроти царів, і відбувалися в ньому бунти і заворушення. 
<p>20 І [що були] в Єрусалимі царі могутні, котрі володіли всіма країнами Заріччя, і їм сплачували данину, податки і мито. 
<p>21 Отож, накажіть, щоб ці люди припинили роботу, і [щоб] місто це не відбудовувалося, аж доки від мене не надійде інше повеління. 
<p>22 І будьте обережні, щоби не сталося в цьому недогляду. Навіщо допускати, щоб шкідливе розмножувалося на шкоду царям?" 
<p>23 І тільки-но цього листа царя Артаксеркса прочитали перед Рехумом і писарем Шішмаєм та їхньому товариству, вони негайно подалися у Єрусалим до євреїв і силою та владою припинили їхню роботу. 
<p>24 Тоді припинилася робота в Божому домі, що в Єрусалимі, і не починалася аж до другого року царювання Дарія, царя Персії. 
<h4>Єздри  5 
<p>1 Але пророк Огій та пророк Захарія, син Іддо, говорили юдеям, що в Юдеї і в Єрусалимі, пророкували в ім'я Бога Ізраїлевого. 
<p>2 Тоді підвелися Зоровавель, син Шеалтіїлів, та Ісус, син Йоцадаків, і почали будувати дім Божий у Єрусалимі, і з ними пророки Божі, що надихали їх. 
<p>3 Того часу прийшов до них Таттенай, намісник Заріччя, і Шетар-Бозенай та їхнє товариство, і так сказали їм: Хто вам дозволив будувати цей дім і довершувати ці мури? 
<p>4 Тоді ми назвали їм ймення тих людей, які будують цю споруду. 
<p>5 Але око Бога їхнього було над старшиною юдейською; і ті не забороняли їм, аж доки справу не відпровадили до Дарія, і доки не прийшла ухвала щодо цієї справи. 
<p>6 Ось зміст листа, котрого надіслав Таттенай, намісник Заріччя, і Шетар-Бозенай, і товариство його, і афарсахіти, що в Заріччі, до царя Дарія, 
<p>7 Вони надіслали йому звіщення, в котрому ось що написано: "Дарію цареві – усякого миру!" 
<p>8 Нехай відає цар, що ми ходили до Юдиного краю, до дому Бога великого; а він будувався з великого каменя, і дерево кладеться в стіни; і робота ця виконується швидко, і з успіхом звершується в їхніх руках. 
<p>9 Тоді ми запитали у старшин тих, і сказали їм так: Хто вам дозволив споруджувати дім цей і стіни оці добудовувати? 
<p>10 А ще ми запитали в них про їхні ймення, щоби повідати тобі і написати ймення тих людей, котрі старшинами у них. 
<p>11 І вони відповіли нам такими словами: Ми – слуги Бога неба і землі, і споруджуємо дім, котрий був споруджений за багато літ передніше від цього, – і великий цар Ізраїля будував його і завершив його. 
<p>12 А коли батьки наші прогнівили Бога небесного, Він віддав їх в руку Навуходоносора, царя вавилонського, халдея; і дім цей він зруйнував, а народ переселив до Вавилону. 
<p>13 Але першого року Кіра, царя Вавилонського, цар Кір дав дозвіл збудувати цей дім Божий. 
<p>14 І навіть посудини дому Божого, золоті і срібні, котрі Навуходоносор виніс із храму Єрусалимського і відпровадив до храму Вавилонського, – виніс Кір із храму Вавилонського, і віддав [їх] за найменуваннями Шешбацарові, котрого він призначив намісником краю.
<p>15 І сказав йому: Візьми оці посудини, піди і віднеси їх до храму Єрусалимського, і нехай дім Божий споруджується на своєму місці. 
<p>16 Тоді Шешбаццар той прийшов і поклав підмурки дому Господнього в Єрусалимі; І з того часу аж донині він будується, і ще не завершений. 
<p>17 Отож, якщо цареві до серця, нехай пошукають в домі царських скарбів, там у Вавилоні, чи справді цар Кір дозволив будувати цей дім Божий у Єрусалимі; і цареву волю нехай пришлють до нас". 
<h4>Єздри  6 
<p>1 Тоді цар Дарій наказав, і розшукували у Вавилоні, у книгосховищі, куди клали скарби. 
<p>2 І знайдено в замку Ахметі, що в мідійській окрузі, сувій, і в ньому написано так: [Для пам'яті:] 
<p>3 Першого року царя Кіра, цар Кір висловив повеління про дім Божий в Єрусалимі: Нехай споруджується дім на тому місці, де приносять пожертви, і нехай будуть покладені міцні підвалини для нього; висота його на шістдесят ліктів; ширина його на шістдесят ліктів. 
<p>4 Рядів із каміння великого три, і ряд із дерев один; а видатки нехай видаються з царського дому. 
<p>5 Навіть посудини дому Божого, золоті і срібні, котрих Навуходоносор виніс з храму Єрусалимського і відпровадив до Вавилону, нехай будуть поновлені і принесені до храму Єрусалимського, [кожний] на місце своє, і вміщені будуть у Божому домі. 
<p>6 Отож, Таттенаю, наміснику Заріччя, і Шетар-Бозенаю з товариством своїм, персами, що в Заріччі, – вийдіть звідти. 
<p>7 Не припиняйте роботи при цьому домі Божому. Нехай юдейський намісник та юдейська старшина будують дім Божий на місці його. 
<p>8 Більше того, від мене дається повеління про те, що ви маєте сприяти старшинам тим юдейським у будівництві того дому Божого, [а саме:] З майна царського – [із] зарічанської данини – негайно беріть і давайте тим людям, щоб робота не припинялася. 
<p>9 І скільки треба – чи телят, чи баранів, чи ягнят, на приношення всеспалення Богові небесному, а також пшениці, солі, вина і оливи, як скажуть священики Єрусалимські, нехай буде видане їм день-у-день без зволікань, 
<p>10 Щоб вони приносили пожертви приємних пахощів Богові небесному і молилися за життя царя і синів його. 
<p>11 А від мене дається наказ, що коли [якийсь] чоловік змінить оце моє слово, то буде вирвано стовп з його дому, і його повісять на ньому, а дім його за це буде перетворений на руїну. 
<p>12 І Бог, який поставив там ім'я Своє, винищить усіх царів і народ, котрий простягнув би руку свою, щоби змінити [це] і завдати шкоди цьому домові Божому в Єрусалимі. Я, Дарій, висловив це повеління; нехай же воно негайно виконується!" 
<p>13 Тоді Таттенай, намісник Заріччя, Шетар-Бозенай та їхнє товариство негайно вчинили так, як наказав їм цар Дарій. 
<p>14 І старшини юдейські будували і сягали успіху, за пророцтвом Огія і Захарія, сина Іддо. І вони збудували і завершили, з повеління Бога Ізраїлевого і з наказу Кіра, і Дарія, і Артаксеркса, царів Персії. 
<p>15 І завершений був цей храм до третього дня місяця адара, шостого року царювання царя Дарія. 
<p>16 І звершували сини Ізраїля, священики і левити, і решта, що повернулася з полону, освячення цього дому Божого з радістю. 
<p>17 І принесли на пожертву на освячення цього дому Божого: сто биків, двісті баранів, чотириста ягнят на пожертву за гріх за увесь Ізраїль, дванадцять козлів за числом колін Ізраїлевих. 
<p>18 І поставили священиків, за відділами їхніми, і левитів, за черговістю їхньою на служіння в Божому домі, що в Єрусалимі, як написано в Книзі Мойсея.
<p>19 І звершили ті, що повернулися з полону, Пасху чотирнадцятого дня першого місяця. 
<p>20 Тому що очистилися священики і левити, – усі вони, як один, [були] чисті, і закололи пасху для всіх, що повернулися з полону, для братів своїх священиків і для себе. 
<p>21 І їли сини Ізраїлеві, що повернулися з вигнання, і всі, що відокремилися до них від нечистоти народів землі, щоби звертатися до Господа, Бога Ізраїлевого. 
<p>22 І святкували свято опрісноків сім днів з радістю, тому що Господь потішив їх, і навернув до них серце асирійського царя, щоб зміцнити їхні руки при побудові дому Господа, Бога Ізраїлевого. 
<h4>Єздри  7 
<p>1 Після цих подій, за царювання Артаксеркса, царя перського, Єздра, син Азарії, сина Хілкійї, 
<p>2 Сина Шаллуна, сина Садока, сина Ахітуви, 
<p>3 Сина Амарії, сина Азарії, сина Мерайота, 
<p>4 Сина Захарії, сина Уззі, сина Буккі, 
<p>5 Сина Авішуї, сина Пінхаса, сина Елеазара, сина Аарона, першосвященика, – 
<p>6 Цей Єздра вийшов із Вавилону. Він був книжником, знавець Мойсеєвого Закону, що його дав Господь, Бог Ізраїлів. І дав йому цар усе, за бажанням його, бо рука Господа, Бога його, [була] над ним. 
<p>7 [З ним] пішли до Єрусалиму і [деякі] із синів Ізраїлевих, а також із священиків, і левитів, і співаків, і брамників, і нетінеїв до Єрусалиму сьомого року царя Артаксеркса. 
<p>8 І прийшов він до Єрусалиму п'ятого місяця, – і сьомого року царя. 
<p>9 Бо першого дня першого місяця [був] початок виходу з Вавилону, і першого дня п'ятого місяця він прийшов до Єрусалиму, тому що добра рука його Бога була над ним; 
<p>10 Бо Єздра приготував своє серце для того, щоб досліджувати Закон Господній і виконувати [його], і навчати в Ізраїлі законові та права. 
<p>11 І ось зміст листа, котрого дав цар Артаксеркс Єздрі священикові, книжникові, що навчався словом заповідей Господа і Законів Його для Ізраїля. 
<p>12 "Артаксеркс, цар царів, Єздрі священикові, книжникові закону Бога небесного. Цілковитий мир і тому подібне. 
<p>13 Від мене дано повеління, щоб у царстві моєму всякий з народу Ізраїлевого та із священиків його і левитів, котрий бажатиме йти до Єрусалиму, нехай іде. 
<p>14 Через те, що ти посланий від царя та семи його радників, щоб оглянути Юдею і Єрусалим за законом Бога твого, що знаходиться в твоїй руці, 
<p>15 І щоб допровадити срібло та золото, котре цар і радники його принесли для Бога Ізраїлевого, котрий у Єрусалимі, 
<p>16 І все срібло і золото, котре ти збереш по всій Вавилонській окрузі разом із пожертвами народу та священиків, які жертвують для дому їхнього Бога, що в Єрусалимі. 
<p>17 А тому негайно купи на ці гроші биків, баранів, і ягнят, з їхніми хлібними приношеннями, і їхніми поливними приношеннями, і принеси їх на жертовник дому Бога вашого в Єрусалимі. 
<p>18 І що тобі та братам твоїм буде добре вчинити з рештою срібла та золота, те, за волею Бога вашого, чиніть. 
<p>19 І посудини, котрі дали тобі для служіння [в] домі Бога твого, постав перед Богом Єрусалимським. 
<p>20 А решту потрібного для дому Бога твого, що ти визнаєш необхідним, давай з дому царських скарбів. 
<p>21 А від мене, царя Артаксеркса, виданий наказ для всіх скарбників, що в Заріччі, що все, чого зажадає від вас священик Єздра, навчитель Закону Бога небесного, негайно давайте. 
<p>22 Срібла – до сотні талантів, і пшениці до сотні корів, і вина до сотні батів, і до сотні ж батів оливи, а солі – без зазначення [кількости]. 
<p>23 Усе, що за повелінням Небесного Бога, нехай вчиняється ретельно для дому Небесного Бога. Бо навіщо гнів [Його] на царство, царя і синів його? 
<p>24 І даємо вам знати, що на жодного [із] священиків чи левитів, співаків, брамників, храмових підданців і служителів при цьому домі Божому, не накладати [ні] данини, [ні] податку, ані мита. 
<p>25 А ти, Єздро, за премудрістю Бога твого, котра в руці твоїй, настанови урядовців та суддів, щоб вони судили увесь народ за рікою, – усіх, що знають Закони Бога твого; а хто не знає, тих навчайте. 
<p>26 А хто не буде виконувати Закону Бога твого і закону царя; над тим негайно має відбутися суд, чи на смерть, чи на вигнання, або на конфіскацію, або на ув'язнення. 
<p>27 Благословенний Господь, Бог батьків наших, що вклав у серце царя – прикрасити дім Господній, котрий в Єрусалимі, 
<p>28 А до мене прихилив милість царя і радників його, і всіх могутніх князів царя! І я набув сили, бо рука Господа, Бога мого, [була] наді мною, і зібрав я провідних людей Ізраїля, щоб вони пішли зі мною. 
<h4>Єздри  8 
<p>1 І ось старшини поколінь і родовід тих, котрі пішли зі мною з Вавилону за царювання царя Артаксеркса: 
<p>2 Із синів Пінхасових: Ґершом, з Ітамарових синів: Даниїл, з Давидових синів: Хаттуш. 
<p>3 Із Шеханіїних синів, з Пар'ошових синів: Захарія, і з ним за родоводом – сто п'ятдесят чоловіків. 
<p>4 Із Пахат-Моавових синів: Ел'йоенай, син Зерахіїн, і з ним двісті чоловіків. 
<p>5 І синів Затту: Шеханія, син Яхазіїлів, і з ним триста чоловіків. 
<p>6 Із Адінових синів: Евед, син Йонатанів, і з ним п'ятдесят чоловіків. 
<p>7 Із синів Еламових: Єшая, син Аталіїн, і з ним сімдесят чоловіків. 
<p>8 Із Шефатіїних синів: Зевадія, син Михаїлів, і з ним вісімдесят чоловіків. 
<p>9 Із Йоавових синів: Овадія, син Єгіїлів, і з ним двісті вісімнадцять чоловіків. 
<p>10 Із синів Бані: Шеломіт, син Йосифіїн, і з ним сто шістдесят чоловіків. 
<p>11 Із Беваєвих синів: Захарія, син Беваїв, і з ним двадцять вісім чоловіків. 
<p>12 Із синів Азгадових: Йоханан, син Катанів, і з ним сто десять чоловіків. 
<p>13 Із Адонікамових синів – останні, а оце їхні ймення: Еліфелет, Єіїл, і Шемая, і з ними шістдесят чоловіків. 
<p>14 Із Біґваєвих синів: Утай і Заввуд, і з ними сімдесят чоловіків. 
<p>15 І зібрав я їх біля річки, що впадає до Агави, і ми таборували там три дні, і коли я оглянув народ і священиків, то із синів Левія [нікого] там не знайшов. 
<p>16 І послав я покликати Еліезера, Ариїла, Шемайю, і Елнатана, і Яріва, і Елнатана, і Натана, і Захарію, і Мешуллама, старшин, і Йойаріва, і Елнатана, учителів. 
<p>17 І дав їм доручення до Іддо, головного чільника в місцевості Касіф'я, і вклав їм в уста, що казати до Іддо та братів його, підданих у місцевості Касіф'я, щоб вони привели до нас служителів для дому Бога нашого. 
<p>18 І привели вони до нас, – бо благословляюча рука Бога нашого була над нами, – чоловіка розумного із синів Махлі, сина Левія, сина Ізраїлевого, та Шеревею і синів його, і братів його, – вісімнадцять [чоловіків]. 
<p>19 І Хашавію, і з ним Єшаю, із синів Мерарієвих, братів його та синів їхніх – двадцять. 
<p>20 І з нетінеїв, яких призначив Давид, і князів служники левитам, – двісті двадцять нетінеїв; усі вони названі за іменами. 
<p>21 І проголосив я там піст біля річки Агави, щоб упокоритися перед Богом нашим, просити у Нього щасливої дороги для себе і для дітей наших, і для всього майна нашого. 
<p>22 Бо мені соромно було просити у царя війська і вершників для охорони нашої від ворога у дорозі; тому що ми, розмовляючи з царем, сказали: Рука Бога нашого для всіх, що шукає його, [є] благословляюча, а на всіх, що залишають Його, – сила Його і гнів Його! 
<p>23 Отож, ми постилися і просили Бога нашого про це, і Він почув нас. 
<p>24 І я відділив із старшин поміж священиками дванадцять [чоловіків] : Шеревію, Хашавію і з ними десятеро із братів їхніх. 
<p>25 І віддав їм срібло і золото за вагою, і посудини – всі пожертви [для] дому Бога нашого, що дали на пожертву цар, і радники його, і князі його, і всі Ізраїльтяни, які [там] були. 
<p>26 І зважив їм на їхні руки: срібла – шістсот п'ятдесят талантів, і срібних посудин – на сто талантів; золота – сто талантів; 
<p>27 І золотих чаш – двадцять, на тисячу драхм, і дві посудини із найкращої блискучої міді, що поціновувалась як золото. 
<p>28 І сказав я їм: Ви – святі Господові, і посудини – святі, і срібло і золото – доброчинна пожертва для Господа, Бога батьків ваших. 
<p>29 То ж будьте пильними і збережіть [це], аж доки за вагою не зважите старшині над священиками і левитами і старшинам поколінь Ізраїлевих у Єрусалимі, у сховище дому Господнього. 
<p>30 І прийняли священики і левити зважене срібло та золото, і посудини, щоб відпровадити до Єрусалиму, до дому Бога нашого. 
<p>31 І рушили ми від річки Агави дванадцятого дня першого місяця, щоби простувати до Єрусалиму; і рука Бога нашого була над нами, і рятувала нас від руки ворога, і від тих, що чатували на нас понад шляхом. 
<p>32 І прийшли ми до Єрусалиму, і були там три дні. 
<p>33 Четвертого дня ми здали срібло і золото за вагою, а також і посудини до Божого дому, на руки Меремота, сина Урійїного, священика, і з ним – Елеазарові, синові Пінхасовому, і з ним – Йозавадові, синові Єшуїному, та Ноадії, синові Біннуївому, – левитам, 
<p>34 Усе за числом і вагою кожного. І все зважене записане того ж часу. 
<p>35 Діти тих, що були в полоні, які вийшли з полону, принесли для приношення всеспалення Богові Ізраїлевому дванадцять телят за всього Ізраїля, дев'яносто шість баранів, сімдесят сім ягнят, і дванадцять козлів для приношення за гріх: все це для всеспалення Господові. 
<p>36 І віддали цареві накази царським сатрапам та намісникам Заріччя, і вони пошанували народ і дім Божий. 
<h4>Єздри  9 
<p>1 А коли все скінчилося, підійшли до мене старшини і сказали: Народ Ізраїлів, і священики, і левити не відділилися від народів чужинських із мерзотами їхніми, від ханаанеїв, періззеїв, євусеїв, аммонійців, моавитян, єгиптян та амореїв.
<p>2 Тому що взяли доньок їхніх за себе і за синів своїх, і змішалося святе насіння з народами чужинськими; і причому рука найвідоміших і старшин була в цьому беззаконні першою. 
<p>3 Зачувши це слово, я роздер нижню і верхню одежу свою, і рвав волосся на голові моїй і на бороді моїй, і сидів зажурений. 
<p>4 Тоді зібралися до мене всі ті, що боялися слів Бога Ізраїлевого з причини злочину переселенців; а я сидів у зажурі до вечірньої пожертви 
<p>5 А під час вечірньої пожертви, підвівся я з місця скорботи моєї, і в роздертій нижній і верхній одежі упав на коліна мої, і простягнув руки мої до Господа, Бога мого, 
<p>6 І сказав: Боже мій! Соромлюся і боюся піднести лице моє до Тебе, Боже мій, тому що беззаконня наші стали вище голови, і провина наша піднеслася до небес. 
<p>7 Від днів батьків наших ми у великій провині аж до цього дня; і за беззаконня наші віддані були ми, царі наші, священики наші, в руки царів чужинських, під меч, у полон і на пограбування, на посоромлення, як і цього дня, 
<p>8 І ось, по невеликому часі, дароване нам прощення від Господа, Бога нашого, і Він зберіг наш останок, і дав нам утвердитися на місці святині Його, і просвітив очі наші Бог наш, і дав нам ожити трохи у рабстві нашому. 
<p>9 Ми раби, але в рабстві нашому не залишив нас Бог наш. І прихилив Він до нас милість царів перських, щоб вони дали нам ожити, підняли дім Бога нашого, відбудували [його] з руїни його, і дали нам захист в Юдеї і Єрусалимі. 
<p>10 І нині, що скажемо, ми, Боже наш, після цього? Тому що ми залишили заповіді твої, 
<p>11 Котрі заповідав Ти через служників Твоїх пророків, кажучи: Край, у котрий ви ідете, щоб заволодіти ним, край нечистий, він опоганений нечистотою чужинських народів, їх мерзотами, котрими вони виповнили його від краю до краю у гидотах своїх.
<p>12 Отож, ви доньок ваших не віддавайте за синів їхніх, і доньок їхніх не беріть за синів ваших, і не шукайте миру їхнього, і добра їхнього повік, щоб зміцніти вам і споживати щедроти землі тієї і передати її у спадок синам вашим навіки. 
<p>13 І по тому всьому, що запопало нас за недобрі діяння наші і за велику провину нашу, бо Ти, Боже наш, пощадив нас не за мірою беззаконня нашого і дав нам таке визволення, – 
<p>14 То невже ми знову будемо порушувати заповіді Твої і будемо родичатися з оцими мерзенними народами? Чи не прогніваєшся Ти на нас навіть до винищення [нас], так що не буде зацілілих і не буде рятунку? 
<p>15 Господе, Боже Ізраїлів! Праведний Ти. Бо ми лишилися зацілілими до цього дня, і ось ми у беззаконнях наших перед Тобою, хоч після цього неможливо нам стояти перед Тобою. 
<h4>Єздри  10 
<p>1 Коли [отак] молився Єздра і сповідався, плакав і припадав перед домом Божим, зійшлося до нього вельми велике зібрання ізраїльтян, чоловіків і жінок та дітей, тому що й народ ревно плакав. 
<p>2 І відповідав Шеханія, син Єхіїлів, з Еламових синів, і сказав Єздрі: Ми вчинили злочин перед Богом нашим, що взяли [собі] за дружин чужинок із народів краю; але є ще надія для Ізраїля у цій справі; 
<p>3 Уступимо тепер у заповіт із Богом нашим, і, за порадою володаря мого, і тими, що вшановують заповіді Бога нашого, ми відпустимо [від себе] всіх дружин і [дітей], народжених ними, – і нехай буде за законом! 
<p>4 Підведися, бо це твоя справа, і ми з тобою: Підбадьорся і дій! 
<p>5 І підвівся Єздра, і наказав старшинам над священиками, левитам і всім Ізраїлем заприсягтися, що вони вчинять так; і вони склали присягу. 
<p>6 І підвівся Єздра і рушив від дому Божого в помешкання Єгохонана, Ел'яшівового сина, і прийшов туди. Хліба він не їв, і води не пив, тому що плакав через злочини пересельців. 
<p>7 І оголосили у Юдеї і в Єрусалимі усім, що [були] в полоні, щоб зібралися до Єрусалиму; 
<p>8 А хто не прийде через три дні, все майно його, за наказом чільників і старшин, буде звідтоді закляте, а самого його вилучать з громади пересельців. 
<p>9 І зібралися всі мешканці Юдеї і Веніямина до Єрусалиму за три дні. Це [було] дев'ятого місяця, двадцятого дня місяця. І сидів увесь народ на майдані біля Божого дому і тремтів через цю справу, а також від зливи великої. 
<p>10 І підвівся Єздра священик і сказав їм: Ви вчинили злочина, бо взяли собі дружин чужинських, і тим побільшили провину Ізраїля.
<p>11 Тож покайтеся [у цьому] перед Господом, Богом батьків ваших, і виконуйте волю Його, і відділіться від народів цього краю і від дружин чужинських. 
<p>12 І відповідало все зібрання, і сказало голосно: Як ти сказав, так і вчинимо. 
<p>13 А проте народ численний і пора [тепер] дощова, і немає можливости стояти на вулиці. Зрештою, це справа не одного дня і не двох, тому що ми багато у цій справі згрішили. 
<p>14 Нехай наші старшини залишаться на місці замість всієї громади, і всі у містах наших, котрі взяли дружин чужинських, нехай приходять сюди у визначений час і з ними старший кожного міста і судді його, аж доки не відвернеться од нас палаючий гнів Бога нашого за цю справу. 
<p>15 Тоді Йонатан, син Асагелів, та Яхзея, син Тіквин, стали над цим ділом, а Мешуллам та левит Шеббетай помагали їм.
<p>16 І вчинили так пересельці. І відділені [для цього] Єздра священик, старшини поколінь, від кожного покоління їхнього, і всі вони [названі] за йменнями. І зійшлися вони на зібрання першого дня десятого місяця, для розгляду цієї справи. 
<p>17 І скінчили [розгляд] про всіх, котрі взяли дружин чужинських, до першого дня першого місяця. 
<p>18 І знайшлися поміж синами священиків такі, що взяли дружин чужинських, – із синів Ісуса, сина Йоцадакового, та братів його: Моасея, і Еліезера, і Яріва, і Ґедалію. 
<p>19 І дали вони руки свої, [як запевнення], що відпустять дружин своїх, і [що вони] мусять [принести] для пожертви барана за свою провину. 
<p>20 Із синів Іммерових: Ханані та Зевадія; 
<p>21 І з синів Харімових: Массея і Елійя, і Шемая, і Єхіїл, і Уззійя. 
<p>22 Із синів Пашхурових: Ел'йоенай, Маасея, Ізмаїл, Натанаїл, Йозавад та Ел'аса. 
<p>23 А з левитів: Йозавад, і Шімі'ї, і Келая, він же Келіта; Петахія, Юда і Еліезер. 
<p>24 І зі співаків: Ел'яшів. І з брамників: Шаллум, і Телем, і Урі. 
<p>25 Із Ізраїля: – із синів Пар'ошових: Рам'я, і Іззійя, і Малкійя, і Мійямін, і Елеазар, і Малкійя та Беная. 
<p>26 Із синів Еламових: Маттанія, Захарія, і Єхіїл, і Авді, і Єремот, і Елійя. 
<p>27 Із синів Затту: Ел'йоенай, Ел'яшів, Маттанія, і Еремот, і Завад та Азіза. 
<p>28 Із синів Беваєвих: Єгоханан, Хананія, Заббай, Атлай. 
<p>29 Із синів Банієвих: Мешуллам, Маллух, і Адая, Яшув, і Шеал та Рамот. 
<p>30 Із синів Пахатових: Моав, Адна, і Хелал, Беная, Маасея, Маттанія, Веселіїл, і Біннуй та Манасія. 
<p>31 Із синів Харімових: Еліезер, Їшшійя, Малкійя, Шемая, Шімон. 
<p>32 Веніямин, Маллух, Шемарія; 
<p>33 Із синів Хашумових: Маттенай, Маттатта, Завад, Еліфелет, Єремай, Манасія, Шім'ї. 
<p>34 Із синів Банаєвих: Маадай, Амрам, і Уїл. 
<p>35 Беная, Бедея, Келугу, 
<p>36 Ванія, Меремот, Ел'ятів, 
<p>37 Маттанія, Маттенай, і Яасай, 
<p>38 І Бані, і Біннуй, Шім'ї, 
<p>39 І Шелемія, і Натан, і Адая, 
<p>40 Махнадвай, Шашай, Шарай, 
<p>41 Азаріїл і Шелемія, Шемарія, 
<p>42 Шаллум, Амарія, Йосип, 
<p>43 Із синів Нево: Єіїл, Маттітія, Завад, Зевіна, Яддай, і Йоїл, Беная. 
<p>44 Усі ці взяли [за себе] дружин чужинських, а деякі з цих жінок народили дітей. 
