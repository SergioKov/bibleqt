<h2></h2>
<h4>1</h4>
<p>1 І воззвав Господь до Мойсея і сказав йому зі скинії зібрання, говорячи:
<p>2 оголоси синам Ізраїлевим і скажи їм: коли хто з вас хоче принести жертву Господу, то, якщо з худоби, приносьте жертву вашу з худоби великої і дрібної.
<p>3 Якщо жертва його є всепаленням з великої худоби, нехай принесе її чоловічої статі, без вад; нехай приведе її до дверей скинії зібрання, щоб придбати йому благовоління перед Господом;
<p>4 і покладе руку свою на голову <i>жертви</i> всепалення — і придбає він благовоління, в очищення гріхів його;
<p>5 і заколе тельця перед Господом; сини ж Ааронові, священики, принесуть кров і покроплять кров’ю з усіх боків на жертовник, який при вході у скинію зібрання;
<p>6 і зніме шкуру з <i>жертви</i> всепалення і розсіче її на частини;
<p>7 сини ж Ааронові, священики, покладуть на жертовник вогонь і на вогні розкладуть дрова;
<p>8 і розкладуть сини Ааронові, священики, частини, голову і жир на дровах, що на вогні, на жертовнику;
<p>9 а нутрощі <i>жертви</i> і ноги її вимиє він водою, і спалить священик усе на жертовнику: <i>це</i> всепалення, жертва, пахощі, приємні Господу.
<p>10 Якщо жертва всепалення його [Господу] з дрібної худоби, з овець, або з кіз, нехай принесе її чоловічої статі, без вад, [і нехай покладе руку на голову її,]
<p>11 і заколе її перед Господом на північній стороні жертовника, і сини Ааронові, священики, покроплять кров’ю її на жертовник з усіх боків;
<p>12 і розсічуть її на частини, <i>відокремивши</i> голову її і жир її, і розкладе їх священик на дровах, які на вогні, на жертовнику,
<p>13 а нутрощі і ноги вимиє водою, і принесе священик усе і спалить на жертовнику: <i>це</i> всепалення, жертва, пахощі, приємні Господу.
<p>14 Якщо ж із птахів приносить він Господу всепалення, нехай принесе жертву свою з горлиць, або з молодих голубів;
<p>15 священик принесе її до жертовника, і скрутить їй голову, і спалить на жертовнику, а кров вицідить до стіни жертовника;
<p>16 зоб її з пір’ям її відніме і кине його поряд з жертовником на східну сторону, де попіл;
<p>17 і надламає її в крилах її, не відокремлюючи їх, і спалить її священик на жертовнику, на дровах, які на вогні: це всепалення, жертва, пахощі, приємні Господу.
<h4>2</h4>
<p>1 Якщо яка душа хоче принести Господу жертву приношення хлібного, нехай принесе пшеничного борошна, й увіллє на нього єлею, і покладе на нього ливану,
<p>2 і принесе його до синів Ааронових, священиків, і візьме повну жменю борошна з єлеєм і з усім ливаном, і спалить це священик у пам’ять на жертовнику; <i>це</i> жертва, пахощі, приємні Господу;
<p>3 а залишки від приношення хлібного Аарону і синам його: <i>це</i> велика святиня з жертв Господніх.
<p>4 Якщо ж приносиш жертву приношення хлібного зі спеченого в печі, <i>то принось</i> пшеничні хліби прісні, змішані з єлеєм, і коржі прісні, помазані єлеєм.
<p>5 Якщо жертва твоя — приношення хлібне зі сковороди, то це повинно бути пшеничне борошно, змішане з єлеєм, прісне;
<p>6 розламай його на шматки й влий на нього єлею: це приношення хлібне [Господеві].
<p>7 Якщо жертва твоя — приношення хлібне з горщика, то потрібно зробити це із пшеничного борошна з єлеєм,
<p>8 і принеси приношення, що з цього складено, Господу; представ це священику, а він принесе його до жертовника;
<p>9 і візьме священик із цієї жертви частину в пам’ять і спалить на жертовнику: <i>це</i> жертва, пахощі, приємні Господеві;
<p>10 а залишки приношення хлібного Аарону і синам його: <i>це</i> велика святиня з жертв Господніх.
<p>11 Ніякого приношення хлібного, яке приносите Господу, не робіть квасного, тому що ні квасного, ні меду не повинні ви спалювати в жертву Господу;
<p>12 як приношення початків приносьте їх Господеві, а на жертовник не можна возносити їх у приємні пахощі.
<p>13 Всяке приношення твоє хлібне соли́ сіллю, і не залишай жертви твоєї без соли завіту Бога твого: при всякому приношенні твоєму принось [Господу Богу твоєму] сіль.
<p>14 Якщо приносиш Господу приношення хлібне з перших плодів, принось у дар від перших плодів твоїх з колосся, висушеного на вогні, розтовчені зерна,
<p>15 і влий на них єлею, і поклади на них ливану: це приношення хлібне;
<p>16 і спалить священик у пам’ять частину зерен і єлею з усім ливаном: <i>це</i> жертва Господу.
<h4>3</h4>
<p>1 Якщо жертва його жертва мирна, і якщо він приносить з великої худоби, чоловічої або жіночої статі, нехай принесе Господу її, що не має вад,
<p>2 і покладе руку свою на голову жертви своєї, і заколе її біля дверей скинії зібрання; сини ж Ааронові, священики, покроплять кров’ю на жертовник з усіх боків;
<p>3 і принесе він з мирної жертви в жертву Господу жир, що покриває нутрощі, і весь жир, що на нутрощах,
<p>4 і обидві нирки і жир, який на них, що на стегнах, і сальник, що на печінці; з нирками він відокремить це;
<p>5 і сини Ааронові спалять це на жертовнику разом із всепаленням, яке на дровах, на вогні: це жертва, пахощі, приємні Господу.
<p>6 А якщо з дрібної худоби приносить він мирну жертву Господу, чоловічої або жіночої статі, нехай принесе її, що не має вад.
<p>7 Якщо з овець приносить він жертву свою, нехай представить її перед Господом,
<p>8 і покладе руку свою на голову жертви своєї, і заколе її перед скинією зібрання, і сини Ааронові покроплять кров’ю її на жертовник з усіх боків;
<p>9 і нехай принесе з мирної жертви у жертву Господу жир її, весь курдюк, відрізавши його по саму хребтову кістку, і жир, що покриває нутрощі, і весь жир, що на нутрощах,
<p>10 і обидві нирки і жир, що на них, що на стегнах, і сальник, що на печінці; з нирками він відокремить це;
<p>11 священик спалить це на жертовнику; <i>це</i> пожива вогню — жертва Господу.
<p>12 А якщо він приносить жертву з кіз, нехай представить її перед Господом,
<p>13 і покладе руку свою на голову її, і заколе її перед скинією зібрання, і покроплять сини Ааронові кров’ю її на жертовник з усіх боків;
<p>14 і принесе з неї в приношення, у жертву Господу жир, що покриває нутрощі, і весь жир, що на нутрощах,
<p>15 і обидві нирки і жир, що на них, що на стегнах, і сальник, що на печінці; з нирками він відокремить це
<p>16 і спалить їх священик на жертовнику: <i>це</i> пожива вогню — приємні пахощі [Господу]; весь жир Господу.
<p>17 Ця постанова вічна в роди ваші, в усіх оселях ваших; ніякого жиру і ніякої крови не їжте.
<h4>4</h4>
<p>1 І сказав Господь Мойсеєві, кажучи:
<p>2 скажи синам Ізраїлевим: якщо яка душа згрішить помилково проти яких-небудь заповідей Господніх і зробить що-небудь, чого не треба робити;
<p>3 якщо священик помазаний згрішить і зробить винним народ, — то за гріх свій, яким згрішив, нехай принесе з великої худоби тельця, без вад, Господу в жертву за гріх,
<p>4 і приведе тельця до дверей скинії зібрання перед Господом, і покладе руки свої на голову тельця, і заколе тельця перед Господом;
<p>5 і візьме священик помазаний, [освячений довершеним освяченням,] крови тельця і внесе її в скинію зібрання,
<p>6 і вмочить священик перст свій у кров і покропить кров’ю сім разів перед Господом перед завісою святилища;
<p>7 і покладе священик кров [тельця] перед Господом на роги жертовника запашного кадіння, що у скинії зібрання, а решту крови тельця виллє до підніжжя жертовника всепалень, що біля входу скинії зібрання;
<p>8 і вийме з тельця за гріх весь жир його, жир, що покриває нутрощі, і весь жир, що на нутрощах,
<p>9 і обидві нирки і жир, що на них, що на стегнах, і сальник на печінці; з нирками відокремить він це,
<p>10 як відокремлюється з тельця жертви мирної; і спалить їх священик на жертовнику всепалення;
<p>11 а шкуру тельця і все м’ясо його з головою і з ногами його, і нутрощі його і нечистоту його,
<p>12 усього тельця нехай винесе поза стан на чисте місце, де висипається попіл, і спалить його вогнем на дровах; де висипається попіл, там нехай спалений буде.
<p>13 Якщо ж уся громада Ізраїлева згрішить помилково і сховане буде діло від очей зібрання, і зробить що-небудь проти заповідей Господніх, чого не належало робити, і буде винна,
<p>14 то, коли викритий буде гріх, яким вони згрішили, нехай від усієї громади принесуть з великої худоби тельця в жертву за гріх і приведуть його перед скинію зібрання;
<p>15 і покладуть старійшини громади руки свої на голову тельця перед Господом і заколють тельця перед Господом;
<p>16 І внесе помазаний священик кров тельця в скинію зібрання,
<p>17 і вмочить священик перст свій у кров [тельця] і покропить сім разів перед Господом перед завісою [святилища],
<p>18 і покладе кров на роги жертовника [запашного куріння], який перед лицем Господнім у скинії зібрання, а решту крови виллє до підніжжя жертовника всепалення, що при вході скинії зібрання;
<p>19 і весь жир його вийме з нього і спалить на жертовнику;
<p>20 і зробить з тельцем те, що робиться з тельцем за гріх: так повинен зробити з ним, і так очистить їх священик, і прощено буде їм;
<p>21 і винесе тельця поза стан, і спалить його так, як спалив попереднього тельця. Це жертва за гріх громади.
<p>22 А якщо згрішить начальник, і зробить помилково що-небудь проти заповідей Господа, Бога свого, чого не належало робити, і буде винен,
<p>23 то, коли пізнаний буде ним гріх, яким він згрішив, нехай приведе він у жертву козла без вад,
<p>24 і покладе руку свою на голову козла, і заколе його на місці, де заколюються всепалення перед Господом: це жертва за гріх;
<p>25 і візьме священик перстом своїм крови від жертви за гріх і покладе на роги жертовника всепалення, а решту крови його виллє до підніжжя жертовника всепалення;
<p>26 і весь жир його спалить на жертовнику, подібно як жир жертви мирної, і так очистить його священик від гріха його, і прощено буде йому.
<p>27 Якщо ж хто з народу землі згрішить помилково і зробить що-небудь проти заповідей Господніх, чого не належало робити, і винен буде,
<p>28 то, коли пізнаний буде ним гріх, яким він згрішив, нехай приведе він у жертву козу без вад за гріх свій, яким він згрішив,
<p>29 і покладе руку свою на голову жертви за гріх, і заколють [козу] у жертву за гріх на місці, [де заколюють] жертву всепалення;
<p>30 і візьме священик крови її перстом своїм, і покладе на роги жертовника всепалення, а решту крови її виллє до підніжжя жертовника;
<p>31 і весь жир її відокремить, подібно як відокремлюється жир із жертви мирної, і спалить <i>його</i> священик на жертовнику в приємні пахощі Господу; і так очистить його священик, і прощено буде йому.
<p>32 А якщо з отари овець захоче він принести жертву за гріх, нехай принесе жіночої статі, без вад,
<p>33 і покладе руку свою на голову жертви за гріх, і заколе її в жертву за гріх на тому місці, де заколюють жертву всепалення;
<p>34 і візьме священик перстом своїм крови від цієї жертви за гріх і покладе на роги жертовника всепалення, а решту крови її виллє до підніжжя жертовника;
<p>35 і весь жир її відокремить, як відокремлюється жир вівці з жертви мирної, і спалить це священик на жертовнику в жертву Господу; і так очистить його священик від гріха, яким він згрішив, і прощено буде йому.
<h4>5</h4>
<p>1 Якщо хто згрішить тим, що чув голос прокляття і був свідком, або бачив, або знав, але не оголосив, то він понесе на собі гріх.
<p>2 Або якщо доторкнеться до чого-небудь нечистого, або до трупа звіра нечистого, або до трупа худоби нечистої, або до трупа гада нечистого, але не знав того, то він нечистий і винний.
<p>3 Або якщо доторкнеться до нечистоти людської, яка б то не була нечистота, від якої оскверняються, і він не знав того, але після довідається, то він винний.
<p>4 Або якщо хто безрозсудно устами своїми поклянеться зробити що-небудь зле або добре, яка б то не була справа, в якій люди безрозсудно клянуться, і він не знав того, але після довідався, то він винний в тому.
<p>5 Якщо він винний в чому-небудь із цього, і сповідається, у чому він згрішив,
<p>6 то нехай принесе Господу за гріх свій, яким він згрішив, жертву за провину з дрібної худоби, вівцю або козу, за гріх, і очистить його священик від гріха його.
<p>7 Якщо ж він не в змозі принести вівці, то в провину за гріх свій нехай принесе Господу двох горлиць або двох молодих голубів, одного в жертву за гріх, а іншого у всепалення;
<p>8 нехай принесе їх до священика, і [священик] представить перше того <i>із цих птахів</i>, що за гріх, і надломить голову її від шиї її, але не відокремить;
<p>9 і покропить кров’ю цієї жертви за гріх стіну жертовника, а решту крови вицідить до підніжжя жертовника: це жертва за гріх;
<p>10 а іншу вживе у всепалення за встановленням; і так очистить його священик від гріха його, яким він згрішив, і прощено буде йому.
<p>11 Якщо ж він не в змозі принести двох горлиць або двох молодих голубів, нехай принесе за те, що згрішив, десяту частину ефи пшеничного борошна в жертву за гріх; нехай не ллє на неї єлею, і ливану нехай не кладе на неї, тому що це жертва за гріх;
<p>12 і принесе її до священика, а священик візьме з неї повну жменю в пам’ять і спалить на жертовнику в жертву Господу: це жертва за гріх;
<p>13 і так очистить його священик від гріха його, яким він згрішив в якому-небудь <i>із цих випадків</i>, і прощено буде йому; [залишок] же належить священикові, як приношення хлібне.
<p>14 І сказав Господь Мойсеєві, кажучи:
<p>15 якщо хто вчинить злочин і помилково згрішить проти посвяченого Господу, нехай за вину свою принесе Господу з отари овець барана без вад, за твоєю оцінкою, срібними сиклями по сиклю священному, у жертву за провину;
<p>16 за ту святиню, проти якої він згрішив, нехай віддасть і додасть до того п’яту частку, і віддасть це священикові, і священик очистить його бараном жертви за провину, і прощено буде йому.
<p>17 Якщо хто згрішить і зробить що-небудь проти заповідей Господніх, чого не належало чинити, і з невідання зробиться винним і понесе на собі гріх,
<p>18 нехай принесе до священика в жертву за провину барана без вад, за оцінкою твоєю, і загладить священик провину його, в чому він переступив з невідання, і прощено буде йому.
<p>19 Це жертва за провину, якою він провинився перед Господом.
<h4>6</h4>
<p>1 І сказав Господь Мойсеєві, кажучи:
<p>2 якщо хто згрішить і вчинить злочин перед Господом і стане заперечувати перед ближнім своїм у тім, що йому доручено, або у нього покладено, або ним украдено, або обмане ближнього свого,
<p>3 або знайде загублене і заперечуватиме це, і поклянеться неправдиво в чому-небудь, що люди роблять і тим грішать, —
<p>4 то, згрішивши і зробившись винним, він повинен повернути вкрадене, що вкрав, або відібране, що відібрав, або доручене, що йому доручено, або загублене, що він знайшов;
<p>5 або якщо він у чомусь поклявся неправдиво, то повинен віддати сповна, і докласти до того п’яту частку і віддати тому, кому належить, у день приношення жертви за провину;
<p>6 і за провину свою нехай принесе Господу до священика в жертву за провину із отари овець барана без вад, за оцінкою твоєю;
<p>7 і очистить його священик перед Господом, і прощено буде йому, що він не зробив би, усе, в чому він став винним.
<p>8 І сказав Господь Мойсеєві, говорячи:
<p>9 заповідай Аарону і синам його: ось закон всепалення: всепалення нехай залишається на місці спалення на жертовнику всю ніч до ранку, і вогонь жертовника нехай горить на ньому [і не вгасає];
<p>10 і нехай священик зодягнеться в лляний одяг свій, і одягне на тіло своє лляне нижнє убрання, і зніме попіл від всепалення, яке спалив вогонь на жертовнику, і покладе його біля жертовника;
<p>11 і нехай зніме із себе одяг свій, і зодягне інший одяг, і винесе попіл поза стан на чисте місце;
<p>12 а вогонь на жертовнику нехай горить [і] не вгасає; і нехай священик запалює на ньому дрова кожного ранку, і розкладає на ньому всепалення, і спалює на ньому жир мирної жертви;
<p>13 вогонь безперестанно нехай горить на жертовнику <i>і</i> не вгасає.
<p>14 Ось закон про приношення хлібне: [священики] сини Ааронові повинні приносити його перед Господом до жертовника;
<p>15 і нехай візьме [священик] жменею своєю з приношення хлібного і пшеничного борошна і єлею і весь ливан, що на жертві, і спалить на жертовнику: <i>це</i> приємні пахощі, у пам’ять перед Господом;
<p>16 а решту з нього нехай їдять Аарон і сини його; прісним слід їсти його на святому місці, у дворі скинії зібрання нехай їдять його;
<p>17 не слід пекти його квасним. Це даю Я їм у частку з жертв Моїх. Це велика святиня, подібно як жертва за гріх і жертва за провини.
<p>18 Усі нащадки Ааронові чоловічої статі можуть їсти її. Це вічна частка в роди ваші з жертв Господніх. Усе, що доторкається до них, освятиться.
<p>19 І сказав Господь Мойсеєві, говорячи:
<p>20 ось приношення від Аарона і синів його, яке принесуть вони Господу в день помазання його: десята частина ефи пшеничного борошна в жертву постійну, половина цього для ранку і половина для вечора;
<p>21 на сковороді в єлеї вона має бути приготована; просякнуту <i>єлеєм</i> принось її в шматках, як розломлюється на шматки приношення хлібне; принось її в приємні пахощі Господу;
<p>22 і священик, помазаний на місце його із синів його, повинен робити це: це вічний устав Господа. Уся вона повинна бути спалена;
<p>23 і всяке хлібне приношення від священика все нехай буде спалене, а не з’їдене.
<p>24 І сказав Господь Мойсеєві, говорячи:
<p>25 скажи Аарону і синам його: ось закон про жертву за гріх: жертва за гріх повинна бути заколена перед Господом на тому місці, де заколюється всепалення; це велика святиня;
<p>26 священик, який звершує жертву за гріх, повинен їсти її; вона має бути з’їдена на святому місці, у дворі скинії зібрання;
<p>27 усе, що доторкнеться до м’яса її, освятиться; і якщо кров’ю її окропленим буде одяг, то забризкане омий на святому місці;
<p>28 глиняну посудину, в якій вона варилася, слід розбити; якщо ж вона варилася у мідній посудині, то треба її вичистити і вимити водою;
<p>29 вся чоловіча стать священичого роду може їсти її: це велика святиня [у Господа];
<p>30 а всяка жертва за гріх, від якої кров вноситься в скинію зібрання для очищення у святилищі, не повинна бути з’їдена; її слід спалювати на вогні.
<h4>7</h4>
<p>1 Ось закон про жертву за провину: це велика святиня;
<p>2 жертву за провину слід заколоти на тому місці, де заколюється всепалення, і кров’ю її кропити жертовник з усіх боків;
<p>3 <i>той, хто приносить</i>, повинен представити з неї весь жир, курдюк і жир, що вкриває нутрощі,
<p>4 і обидві нирки і жир, який на них, що на стегнах, і сальник, що на печінці; з нирками нехай він відокремить це;
<p>5 і спалить це священик на жертовнику в жертву Господу: це жертва за провину.
<p>6 Вся чоловіча стать священичого роду може їсти її; на святому місці слід їсти її: це велика святиня.
<p>7 Як про жертву за гріх, так і про жертву за провину закон один: вона належить священикові, який очищає через неї.
<p>8 І коли священик приносить чиюсь жертву всепалення, шкіра від <i>жертви</i> всепалення, яку він приносить, належить священикові;
<p>9 і всяке приношення хлібне, яке печене в печі, і всяке приготоване у горщику або на сковороді, належить священикові, який приносить його;
<p>10 і всяке приношення хлібне, змішане з єлеєм і сухе, належить усім синам Аароновим, як одному, так і іншому.
<p>11 Ось закон про жертву мирну, яку приносять Господу:
<p>12 якщо хто в подяку приносить її, то при жертві подяки він повинен принести прісні хліби, змішані з єлеєм, і прісні коржі, помазані єлеєм, і пшеничне борошно, просякнуте <i>єлеєм</i>, хліби, змішані з єлеєм;
<p>13 крім коржів, нехай він приносить у приношення своє квасний хліб, при мирній жертві подячній;
<p>14 одне що-небудь з усього приношення свого нехай принесе він для возношення Господу: це належить священикові, який кропить кров’ю мирної жертви;
<p>15 м’ясо мирної жертви подяки слід з’їсти в день приношення її, не слід залишати від нього до ранку.
<p>16 Якщо ж хто приносить жертву за обітницею, або від ревности, то жертву його слід їсти в день приношення, і на другий день те, що залишиться від неї, їсти можна,
<p>17 а що залишилося від жертовного м’яса до третього дня, треба спалити на вогні;
<p>18 якщо ж будуть їсти м’ясо мирної жертви на третій день, то вона не буде благоприємна; хто її принесе, тому ні у що не буде ставитися: це осквернення, і хто буде їсти її, той понесе на собі гріх;
<p>19 м’яса цього, якщо воно доторкнеться до чого-небудь нечистого, не слід їсти, але треба спалити його на вогні; а м’ясо чисте може їсти всякий чистий;
<p>20 якщо ж яка душа, маючи на собі нечистоту, буде їсти м’ясо мирної жертви Господньої, то знищиться душа та з народу свого;
<p>21 і якщо яка душа, доторкнувшись до чого-небудь нечистого, до нечистоти людської, або до нечистої худоби, або до якого-небудь нечистого плазуна, буде їсти м’ясо мирної жертви Господньої, то знищиться душа та з народу свого.
<p>22 І сказав Господь Мойсеєві, говорячи:
<p>23 скажи синам Ізраїлевим: ніякого жиру ні з вола, ні з вівці, ні з козла не їжте.
<p>24 Жир з мертвого і жир з роздертого звіром можна вживати на всяку справу; а їсти не їжте його;
<p>25 тому що, хто буде їсти жир з худоби, що приноситься в жертву Господу, знищиться душа та з народу свого;
<p>26 і ніякої крови не їжте в усіх оселях ваших ні з птахів, ні з худоби;
<p>27 а хто буде їсти яку-небудь кров, знищиться душа та з народу свого.
<p>28 І сказав Господь Мойсеєві, говорячи:
<p>29 скажи синам Ізраїлевим: хто представляє мирну жертву свою Господу, той з мирної жертви частину повинен принести для приношення Господу;
<p>30 своїми руками повинен він принести в жертву Господу: жир із грудьми повинен він принести [і сальник на печінці], потрясаючи грудьми перед лицем Господнім;
<p>31 жир спалить священик на жертовнику, а груди належать Ааронові й синам його;
<p>32 і праве плече, як возношення, з мирних жертв ваших віддавайте священикові:
<p>33 хто з синів Ааронових приносить кров із мирної жертви і жир, тому і праве плече в частку;
<p>34 бо Я беру від синів Ізраїлевих з мирних жертв їхніх груди потрясання і плече возношення, і віддаю їх Аарону священику і синам його у вічну частку від синів Ізраїлевих.
<p>35 Ось частина Аарону і частина синам його з жертв Господніх від дня, коли вони стануть перед Господом для священнодійства,
<p>36 яку повелів Господь давати їм від дня помазання їх від синів Ізраїлевих. <i>Це</i> вічна постанова в роди їх. —
<p>37 Ось закон про всепалення, про приношення хлібне, про жертву за гріх, про жертву за провини, про жертву посвячення і про жертву мирну,
<p>38 який дав Господь Мойсею на горі Синаї, коли повелів синам Ізраїлевим, у пустелі Синайській, приносити Господу приношення їх.
<h4>8</h4>
<p>1 І сказав Господь Мойсеєві, говорячи:
<p>2 візьми Аарона і синів його з ним, і одежу і єлей помазання, і тельця для жертви за гріхи і двох баранів, і кошик опрісноків,
<p>3 і збери всю громаду при вході до скинії зібрання.
<p>4 Мойсей зробив так, як повелів йому Господь, і зібралася громада при вході у скинію зібрання.
<p>5 І сказав Мойсей до громади: ось що повелів Господь зробити.
<p>6 І привів Мойсей Аарона і синів його й обмив їх водою;
<p>7 і поклав на нього хітон, і оперезав його поясом, і вдягнув на нього верхню ризу, і поклав на нього ефод, і оперезав його поясом ефода і прикріпив ним ефод на ньому,
<p>8 і поклав на нього наперсник, і на наперсник поклав урим і тумим,
<p>9 і поклав на голову його кидар, а на кидар з передньої сторони його поклав поліровану дощечку, діадему святині, як повелів Господь Мойсеєві.
<p>10 І взяв Мойсей єлей помазання, і помазав скинію й усе, що в ній, і освятив це;
<p>11 і покропив ним жертовник сім разів, і помазав жертовник й усе приладдя його й умивальник і підніжжя його, щоб освятити їх;
<p>12 і полив [Мойсей] єлей помазання на голову Аарона і помазав його, щоб освятити його.
<p>13 І привів Мойсей синів Ааронових, і вдяг їх у хітони, і оперезав їх поясом, і поклав на них кидари, як повелів Господь Мойсеєві.
<p>14 І привів [Мойсей] тельця для жертви за гріх, і Аарон та сини його поклали руки свої на голову тельця за гріх;
<p>15 і заколов <i>його</i> [Мойсей] і взяв крови, і перстом своїм поклав на роги жертовника з усіх боків, і очистив жертовник, а <i>решту</i> крови вилив до підніжжя жертовника, і освятив його, щоб зробити його чистим.
<p>16 І взяв [Мойсей] весь жир, який на нутрощах, і сальник на печінці, і обидві нирки і жир їх, і спалив Мойсей на жертовнику;
<p>17 а тельця і шкуру його, і м’ясо його, і нечистоту його спалив на вогні поза станом, як повелів Господь Мойсеєві.
<p>18 І привів [Мойсей] барана для всепалення, і поклали Аарон та сини його руки свої на голову барана;
<p>19 і заколов <i>його</i> Мойсей і покропив кров’ю жертовник з усіх боків;
<p>20 і розсік барана на частини, і спалив Мойсей голову і частини і жир,
<p>21 а нутрощі і ноги обмив водою, і спалив Мойсей усього барана на жертовнику: це всепалення для приємних пахощів, це жертва Господу, як повелів Господь Мойсеєві.
<p>22 І привів [Мойсей] іншого барана, барана освячення, і поклали Аарон та сини його руки свої на голову барана;
<p>23 і заколов <i>його</i> Мойсей, і взяв крови його, і поклав на край правого вуха Ааронового і на великий палець правої руки його і на великий палець правої ноги його.
<p>24 І привів Мойсей синів Ааронових, і поклав крови на край правого вуха їх і на великий палець правої руки їх і на великий палець правої ноги їх, і покропив Мойсей кров’ю жертовник з усіх боків.
<p>25 І взяв [Мойсей] жир і курдюк і весь жир, який на нутрощах, і сальник на печінці, і обидві нирки і жир їх і праве плече;
<p>26 і з кошика з опрісноками, що перед Господом, взяв один опріснок і один хліб з єлеєм і один корж, і поклав на жир і на праве плече;
<p>27 і поклав усе це на руки Аарону і на руки синам його, і приніс це, потрясаючи перед лицем Господнім;
<p>28 і взяв це Мойсей з рук їхніх і спалив на жертовнику з усепаленням: це жертва посвячення для приємних пахощів, це жертва Господу.
<p>29 І взяв Мойсей груди і приніс їх, потрясаючи перед лицем Господнім: це була частка Мойсеєва від барана посвячення, як повелів Господь Мойсеєві.
<p>30 І взяв Мойсей єлею помазання і крови, що на жертовнику, і покропив Аарона й одяг його, і синів його й одяг синів його з ним; і так освятив Аарона й одежу його, і синів його й одежу синів його з ним.
<p>31 І сказав Мойсей Аарону і синам його: зваріть м’ясо при вході у скинію зібрання і там їжте його з хлібом, що у кошику посвячення, як мені повелено і сказано: Аарон і сини його повинні їсти його;
<p>32 а залишки м’яса і хліба спаліть на вогні.
<p>33 Сім днів не відходьте від дверей скинії зібрання, доки не виповняться дні посвячення вашого, тому що сім днів повинно відбуватися посвячення ваше;
<p>34 як сьогодні було зроблено, так повелів Господь робити для очищення вас;
<p>35 при вході у скинію зібрання будьте день і ніч упродовж семи днів і будьте на сторожі у Господа, щоб не вмерти, тому що так мені повелено [від Господа Бога].
<p>36 І виконав Аарон і сини його все, що повелів Господь через Мойсея.
<h4>9</h4>
<p>1 У восьмий день покликав Мойсей Аарона і синів його і старійшин Ізраїлевих
<p>2 і сказав Аарону: візьми собі з волів тельця в жертву за гріх і барана у всепалення, обох без вад, і представ перед лице Господнє;
<p>3 і синам Ізраїлевим скажи: візьміть козла в жертву за гріх, [і барана,] і тельця, і агнця, однолітніх, без вад, у всепалення,
<p>4 і вола й барана в жертву мирну, щоб звершити жертвоприношення перед лицем Господнім, і приношення хлібне, змішане з єлеєм, тому що сьогодні Господь явиться вам.
<p>5 І принесли те, що наказав Мойсей, перед скинію зібрання, і прийшла вся громада і стала перед лицем Господнім.
<p>6 І сказав Мойсей: ось що повелів Господь зробити, і явиться вам слава Господня.
<p>7 І сказав Мойсей Аарону: приступи до жертовника і зверши жертву твою за гріх і всепалення твоє, й очисти себе і народ, і зроби приношення від народу, й очисти їх, як повелів Господь.
<p>8 І приступив Аарон до жертовника і заколов тельця, який за нього, у жертву за гріх:
<p>9 сини Ааронові піднесли йому кров, і він омочив перст свій у крові і поклав на роги жертовника, а <i>решту</i> крови вилив до підніжжя жертовника,
<p>10 а жир і нирки і сальник на печінці від жертви за гріх спалив на жертовнику, як повелів Господь Мойсеєві;
<p>11 м’ясо ж і шкуру спалив на вогні поза станом.
<p>12 І заколов всепалення, і сини Ааронові піднесли йому кров; він покропив нею жертовник з усіх боків;
<p>13 і принесли йому всепалення у шматках і голову, і він спалив на жертовнику,
<p>14 а нутрощі і ноги вимив і спалив з усепаленням на жертовнику.
<p>15 І приніс приношення від народу, і взяв від народу козла за гріх, і заколов його, і приніс його в жертву за гріх, як і попереднього.
<p>16 І приніс всепалення і зробив його за уставом.
<p>17 І приніс приношення хлібне, і наповнив ним руки свої, і спалив на жертовнику зверх ранкового всепалення.
<p>18 І заколов вола й барана, які від народу, у жертву мирну; і сини Ааронові піднесли йому кров, і він покропив нею жертовник з усіх боків;
<p>19 <i>піднесли</i> і жир з вола, і з барана курдюк, і [жир], що покриває [нутрощі], нирки і сальник на печінці,
<p>20 і поклали жир на груди, і він спалив жир на жертовнику;
<p>21 груди ж і праве плече приніс Аарон, потрясаючи перед лицем Господнім, як повелів Мойсей.
<p>22 І підняв Аарон руки свої, <i>звернувшись</i> до народу, і благословив його, і зійшов, звершивши жертву за гріх, всепалення і жертву мирну.
<p>23 І ввійшли Мойсей і Аарон у скинію зібрання, і вийшли, і благословили народ. І явилася слава Господня всьому народові:
<p>24 і вийшов вогонь від Господа і спалив на жертовнику всепалення і жир; і бачив весь народ, і викликнув з радости, й упав на лице своє.
<h4>10</h4>
<p>1 Надав і Авиуд, сини Ааронові, узяли кожен свою кадильницю, і поклали в них вогню, і вклали в нього куріння, і принесли перед Господом вогонь чужий, якого Він не велів їм;
<p>2 і вийшов вогонь від Господа і спалив їх, і померли вони перед лицем Господнім.
<p>3 І сказав Мойсей Аарону: ось про що говорив Господь, коли сказав: у тих, хто наближається до Мене, освячусь і перед усім народом прославлюсь. Аарон мовчав.
<p>4 І покликав Мойсей Мисаїла й Елцафана, синів Узиїла, дядька Ааронового, і сказав їм: підіть, винесіть братів ваших зі святилища за стан.
<p>5 І пішли і винесли їх у хітонах їхніх за стан, як сказав Мойсей.
<p>6 Аарону ж і Єлеазару й Іфамару, синам його, Мойсей сказав: голів ваших не оголюйте й одягу вашого не роздирайте, щоб вам не померти і не навести гніву на всю громаду; але брати ваші, весь дім Ізраїлів, можуть плакати за спаленими, яких спалив Господь,
<p>7 і з дверей скинії зібрання не виходьте, щоб не померти вам, тому що на вас єлей помазання Господнього. І зробили за словом Мойсея.
<p>8 І сказав Господь Аарону, говорячи:
<p>9 вина і міцних напоїв не пий ти і сини твої з тобою, коли входите в скинію зібрання, [або приступаєте до жертовника,] щоб не померти. <i>Це</i> вічна постанова в роди ваші,
<p>10 щоб ви могли відрізняти священне від несвященного і нечисте від чистого,
<p>11 і навчати синів Ізраїлевих усіх уставів, про які говорив їм Господь через Мойсея.
<p>12 І сказав Мойсей Аарону та Єлеазару й Іфамару, які залишилися з синів його: візьміть приношення хлібне, що залишилося від жертв Господніх, і їжте його прісним біля жертовника, бо це велика святиня;
<p>13 і їжте його на святому місці, бо це частка твоя і частка синів твоїх від жертв Господніх: так мені наказано [від Господа];
<p>14 і груди потрясіння і плече підношення їжте на чистому місці, ти і сини твої і дочки твої з тобою, тому що це дано в частку тобі й у частку синам твоїм з мирних жертв синів Ізраїлевих;
<p>15 плече підношення і груди потрясання повинні вони приносити з жертвами жиру, потрясаючи перед лицем Господнім, і нехай буде це вічною часткою тобі і синам твоїм [і дочкам твоїм] з тобою, як повелів Господь [Мойсеєві].
<p>16 І козла жертви за гріхи шукав Мойсей, і ось, він спалений. І розгнівався [Мойсей] на Єлеазара й Іфамара, які залишилися з синів Ааронових, і сказав:
<p>17 чому ви не їли жертви за гріх на святому місці? бо вона святиня велика, і вона дана вам, щоб знімати гріхи з громади й очищати їх перед Господом;
<p>18 ось, кров її не внесена всередину святилища, а ви повинні були їсти її на святому місці, як повелено мені.
<p>19 Аарон сказав Мойсеєві: ось, сьогодні принесли вони жертву свою за гріх і всепалення своє перед Господом, і це трапилось зі мною; якщо я сьогодні з’їм жертву за гріх, чи буде це вгодно Господу?
<p>20 І почув Мойсей і схвалив.
<h4>11</h4>
<p>1 І сказав Господь Мойсеєві й Ааронові, говорячи їм:
<p>2 скажіть синам Ізраїлевим: ось тварини, що їх можна вам їсти з усієї худоби на землі:
<p>3 усяку худобу, у якої роздвоєні копита і на копитах глибокий розріз, і яка жує жуйку, їжте;
<p>4 тільки цих не їжте з тих, що жують жуйку і що мають роздвоєні копита: верблюда, тому що він жує жуйку, але копита в нього не роздвоєні, нечистий він для вас;
<p>5 і тушканчика, тому що він жує жуйку, але копита в нього не роздвоєні, нечистий він для вас,
<p>6 і зайця, тому що він жує жуйку, але копита в нього не роздвоєні, нечистий він для вас;
<p>7 і свині, тому що копита в неї роздвоєні і на копитах розріз глибокий, але вона не жує жуйки, нечиста вона для вас;
<p>8 м’яса їх не їжте і до трупів їх не доторкайтеся; нечисті вони для вас.
<p>9 З усіх <i>тварин</i>, які у воді, їжте цих: у яких є пір’я і луска у воді, чи у морях, або ріках, тих їжте;
<p>10 а всі ті, у яких немає пір’я і луски, чи у морях, або ріках, із усіх, що плавають у водах і з усього, що живе у водах, нечисте для вас;
<p>11 вони повинні бути нечистими для вас: м’яса їх не їжте і трупами їх гребуйте;
<p>12 усі <i>тварини</i>, в яких немає пір’я і луски у воді, нечисте для вас.
<p>13 Із птахів же цурайтеся цих [не слід їх їсти, нечисті вони]: орла, грифа і морського орла,
<p>14 шуліку і сокола з породою його,
<p>15 усякого ворона з породою його,
<p>16 страуса, сови, чайки і яструба з породою його,
<p>17 пугача, риболова й ібіса,
<p>18 лебедя, пелікана і сипа,
<p>19 чаплі, зуя з породою його, удода і нетопиря.
<p>20 Усі <i>тварини</i>, що плазують, крилаті, що ходять на чотирьох <i>ногах</i>, нечисті для нас;
<p>21 з усіх плазунів, крилатих, що ходять на чотирьох <i>ногах</i>, тих тільки їжте, у яких є гомілки вище ніг, щоб скакати ними по землі;
<p>22 цих їжте з них: сарану з її породою, солам з її породою, харгол з її породою і хагаб з її породою.
<p>23 Всяке <i>інше</i>, що плазує, крилате, у якого чотири ноги, нечисте для вас;
<p>24 від них ви будете нечисті: усякий, хто доторкнеться до трупа їх, нечистий буде до вечора;
<p>25 і всякий, хто візьме труп їх, повинен вимити одяг свій і буде нечистий до вечора.
<p>26 Усяка худоба, у якої копита раздвоєні, але немає глибокого розрізу, і яка не жує жуйки, нечиста для вас: усякий, хто доторкнеться до неї, буде нечистий [до вечора].
<p>27 З усіх звірів чотириногих ті, які ходять на лапах, нечисті для вас: усякий, хто доторкнеться до трупа їх, нечистий буде до вечора;
<p>28 хто візьме труп їх, той повинен вимити одяг свій і буде нечистий до вечора: нечисті вони для вас.
<p>29 Ось що нечисте для вас з тварин, які плазують по землі: кріт, миша, ящірка з її породою,
<p>30 анака, хамелеон, летаа, хомет і тиншемет, —
<p>31 ці нечисті для вас з усіх плазунів: усякий, хто доторкнеться до них мертвих, нечистий буде до вечора.
<p>32 І все, на що впаде яке-небудь з них мертве, всяка дерев’яна посудина, або одяг, або шкіра, або мішок, і всяка річ, що вживається для справи, будуть нечисті: у воду треба покласти їх, і нечисті будуть до вечора, потім будуть чисті;
<p>33 якщо ж яке-небудь з них упаде в якусь глиняну посудину, то те, що знаходиться в ньому, буде нечисте, і саму [посудину] розбийте.
<p>34 Всяка їжа, яку їдять, на якій була вода <i>з такої посудини</i>, нечиста буде [для вас], і всяке питво, яке п’ють, у всякій <i>такій</i> посудині нечисте буде.
<p>35 Все, на що впаде що-небудь від трупа їхнього, нечисте буде: піч і вогнище слід розламати, вони нечисті; і вони повинні бути нечисті для вас;
<p>36 тільки джерело і колодязь, що містить воду, залишаються чистими; а хто доторкнеться до трупа їх, той нечистий.
<p>37 І якщо що-небудь від трупа їх упаде на яке-небудь насіння, яке сіють, то воно чисте;
<p>38 якщо ж тоді, коли вода налита на насіння, упаде на нього що-небудь від трупа їх, то воно нечисте для вас.
<p>39 І коли помре яка-небудь худоба, яка вживається вами в їжу, то той, хто доторкнеться до трупа її, нечистий буде до вечора;
<p>40 і той, хто буде їсти мертвечину її, повинен вимити одяг свій і нечистий буде до вечора; і той, хто понесе труп його, повинен вимити одяг свій і нечистий буде до вечора.
<p>41 Всяка тварина, що плазує по землі, нечиста для вас, не слід їсти <i>її</i>;
<p>42 всього, що плазує на череві, і всього, що ходить на чотирьох ногах, і багатоногих з тварин, що плазують по землі, не їжте, бо вони нечисті;
<p>43 не оскверняйте душ ваших якою-небудь твариною, що плазує, і не робіть себе через них нечистими, щоб бути через них нечистими,
<p>44 бо Я — Господь Бог ваш: освячуйтеся і будьте святими, бо Я [Господь, Бог ваш] святий; і не оскверняйте душ ваших якою-небудь твариною, що плазує по землі,
<p>45 тому що Я — Господь, Який вивів вас із землі Єгипетської, щоб бути вашим Богом. Отже, будьте святими, тому що Я святий.
<p>46 Ось закон про худобу, про птахів, про всіх тварин, що живуть у водах, і про всіх тварин, що плазують по землі,
<p>47 щоб відрізняти нечисте від чистого, і тварин, яких можна їсти, від тварин, яких їсти не можна.
<h4>12</h4>
<p>1 І сказав Господь Мойсеєві, говорячи:
<p>2 скажи синам Ізраїлевим: якщо жінка зачне і народить <i>немовля</i> чоловічої статі, то вона нечиста буде сім днів; як у дні нечистоти від місячних її, вона буде нечиста;
<p>3 у восьмий же день обріжеться у нього крайня плоть його;
<p>4 і тридцять три дні повинна вона сидіти, очищаючись від крови своєї; ні до чого священного не повинна доторкатися і до святилища не повинна приходити, доки не виповняться дні очищення її.
<p>5 Якщо ж вона народить <i>немовля</i> жіночої статі, то під час очищення свого вона буде нечиста два тижні, і шістдесят шість днів повинна сидіти, очищаючись від крови своєї.
<p>6 Після закінчення днів очищення свого за сина або за дочку вона повинна принести однолітнього агнця у всепалення і молодого голуба або горлицю в жертву за гріх, до входу в скинію зібрання до священика;
<p>7 він принесе це перед Господом і очистить її, і вона буде чиста від течі крови її. Ось закон про тих, хто народжує дитину чоловічої або жіночої статі.
<p>8 Якщо ж вона не в змозі принести агнця, те нехай візьме двох горлиць або двох молодих голубів, одного у всепалення, а іншого в жертву за гріх, і очистить її священик, і вона буде чиста.
<h4>13</h4>
<p>1 І сказав Господь Мойсеєві й Аарону, говорячи:
<p>2 коли в кого з’явиться на шкірі тіла його пухлина, або лишаї, або пляма, і на шкірі тіла його зробиться наче виразка прокази, то слід привести його до Аарона священика, або до одного із синів його, священиків;
<p>3 священик огляне виразку на шкірі тіла, і якщо волосся на виразці змінилося на біле, і виразка виявилася заглибленою у шкіру тіла його, то це виразка прокази; священик, оглянувши його, оголосить його нечистим.
<p>4 А якщо на шкірі тіла його пляма біла, але вона не виявиться заглибленою у шкіру, і волосся на ній не змінилося на біле, то священик повинен замкнути <i>того, хто має</i> виразку, на сім днів;
<p>5 у сьомий день священик огляне його, і якщо виразка залишається у своєму вигляді і не поширюється виразка по шкірі, то священик повинен замкнути його на інші сім днів;
<p>6 у сьомий день знову священик огляне його, і якщо виразка менше помітна і не поширилася виразка по шкірі, то священик повинен оголосити його чистим: це лишаї, і нехай вимиє одежу свою, і буде чистим.
<p>7 Якщо ж лишаї стануть поширюватися по шкірі, після того як він з’являвся до священика для очищення, то він удруге повинен з’явитися до священика;
<p>8 священик, побачивши, що лишаї поширюються по шкірі, оголосить його нечистим: це проказа.
<p>9 Якщо буде на кому виразка прокази, то слід привести його до священика;
<p>10 священик огляне, і якщо пухлина на шкірі біла, і волосся змінилося на біле, і на пухлині живе м’ясо,
<p>11 то це застаріла проказа на шкірі тіла його; і священик оголосить його нечистим і ізолює його, бо він нечистий.
<p>12 Якщо ж проказа розцвіте на шкірі, і покриє проказа всю шкіру хворого від голови його до ніг, скільки можуть бачити очі священика,
<p>13 і побачить священик, що проказа покрила все тіло його, то він оголосить хворого чистим, тому що все перетворилося на біле: він чистий.
<p>14 Коли ж виявиться на ньому живе м’ясо, то він нечистий;
<p>15 священик, побачивши живе м’ясо, оголосить його нечистим; живе м’ясо нечисте: це проказа.
<p>16 Якщо ж живе м’ясо зміниться і перетвориться на біле, нехай він прийде до священика;
<p>17 священик огляне його, і якщо виразка перетвориться на біле, священик оголосить хворого чистим; він чистий.
<p>18 Якщо в кого на шкірі тіла був нарив і загоївся,
<p>19 і на місці нариву з’явилася біла пухлина, чи пляма біла або червонувата, то він повинен з’явитися до священика;
<p>20 священик огляне його, і якщо воно виявиться нижче шкіри, і волосся його змінилося на біле, то священик оголосить його нечистим: це виразка прокази, вона розцвіла на нариві;
<p>21 якщо ж священик побачить, що волосся на ній не біле, і вона не нижче шкіри, і притому мало примітна, то священик ізолює його на сім днів;
<p>22 якщо вона стане дуже поширюватися по шкірі, то священик оголосить його нечистим: це виразка;
<p>23 якщо ж пляма залишається на своєму місці і не поширюється, то це запалення нариву, і священик оголосить його чистим.
<p>24 Або якщо в кого на шкірі тіла буде опік, і на опіку, що загоївся, виявиться червонувата або біла пляма,
<p>25 і священик побачить, що волосся на плямі змінилося на біле, і вона виявиться заглибленою у шкіру, то це проказа, вона розцвіла на опіку; і священик оголосить його нечистим: це виразка прокази;
<p>26 якщо ж священик побачить, що волосся на плямі не біле, і вона не нижче шкіри, і притому мало помітна, то священик ізолює його на сім днів;
<p>27 у сьомий день священик огляне його, і якщо вона дуже поширюється по шкірі, то священик оголосить його нечистим: це виразка прокази;
<p>28 якщо ж пляма залишається на своєму місці і не поширюється по шкірі, і притому мало примітна, те це пухлина від опіку; священик оголосить його чистим, бо це запалення від опіку.
<p>29 Якщо у чоловіка або у жінки буде виразка на голові або на бороді,
<p>30 і огляне священик виразку, і вона виявиться заглибленою в шкірі, і волосся на ній жовтувате тонке, то священик оголосить їх нечистими: це паршивість, це проказа на голові або на бороді;
<p>31 якщо ж священик огляне виразку паршивости і вона не виявиться заглибленою в шкірі, і волосся на ній не чорне, то священик <i>того, хто має</i> виразку паршивости, ізолює на сім днів;
<p>32 у сьомий день священик огляне виразку і, якщо паршивість не поширюється і немає на ній жовтуватого волосся, і паршивість не виявиться заглибленою в шкірі,
<p>33 то <i>хворого</i> слід обстригти, але паршивого місця не обстригати, і священик повинен паршивого вдруге ізолювати на сім днів;
<p>34 у сьомий день священик огляне паршивість, і якщо паршивість не поширюється на шкірі і не виявиться заглибленою в шкірі, то священик оголосить його чистим; нехай він вимиє одежу свою, і буде чистий.
<p>35 Якщо ж після очищення його буде дуже поширюватися паршивість по шкірі,
<p>36 і священик побачить, що паршивість поширюється по шкірі, то священик нехай не шукає жовтуватого волосся: він нечистий.
<p>37 Якщо ж паршивість залишається у своєму вигляді, і показується на ній волосся чорне, то паршивість минула, він чистий; священик оголосить його чистим.
<p>38 Якщо у чоловіка або у жінки на шкірі тіла їх будуть плями, плями білі,
<p>39 і священик побачить, що на шкірі тіла їх плями блідо-білі, то це лишай, що розцвів на шкірі: він чистий.
<p>40 Якщо в кого на голові вилізло <i>волосся</i>, то це плішивий: він чистий;
<p>41 а якщо на передній частині голови вилізло <i>волосся</i>, то це лисий: він чистий.
<p>42 Якщо ж на пліші або на лисині буде біла або червонувата пляма, то на пліші його або на лисині його розцвіла проказа;
<p>43 священик огляне його, і якщо побачить, що пухлина виразки біла <i>або</i> червонувата на пліші його або на лисині його, і на вигляд схожа на проказу шкіри тіла,
<p>44 то він прокажений, нечистий він; священик повинен оголосити його нечистим, у нього на голові виразка.
<p>45 У прокаженого, на якому ця виразка, повинна бути розідрана одежа, і голова його повинна бути не покрита, і до вуст він повинен бути закритим і кричати: нечистий! нечистий!
<p>46 В усі дні, поки на ньому виразка, він повинен бути нечистим, нечистий він; він повинен жити окремо, поза станом житло його.
<p>47 Якщо виразка прокази буде на одязі, на одязі вовняному, або на одязі лляному,
<p>48 або на основі, або на утоці з льону або вовни, або на шкірі, або на якому-небудь виробі шкіряному,
<p>49 і пляма буде зеленкувата або червонувата на одязі, або на шкірі, або на основі, або на утоці, або на якій-небудь шкіряній речі, — то це виразка прокази: треба показати її священикові;
<p>50 священик огляне виразку і ізолює заражене виразкою на сім днів;
<p>51 у сьомий день огляне священик заражене, і якщо виразка поширилася по одягу, або по основі, або по утоку, або по шкірі, або по якому-небудь виробу, зробленому зі шкіри, то це проказа їдка, виразка нечиста;
<p>52 він повинен спалити одяг, або основу, або утік вовняний або лляний, або яку б то не було шкіряну річ, на якій буде виразка, бо це проказа їдка: слід спалити на вогні.
<p>53 Якщо ж священик побачить, що виразка не поширилася по одягу, або по основі, або по утоку, або на якій би то не було шкіряній речі,
<p>54 то священик накаже вимити те, на чому виразка, і вдруге ізолює на сім днів;
<p>55 якщо після обмивання зараженої <i>речі</i> священик побачить, що виразка не змінила вигляду свого і не поширилася виразка, то вона нечиста, спали її на вогні; це виїдена ямка на лицьовій стороні або на вивороті;
<p>56 якщо ж священик побачить, що виразка після обмивання її зробилася менш примітною, то священик нехай відірве її від одежі, або від шкіри, або від основи, або від утоку.
<p>57 Якщо ж вона знову покажеться на одязі, або на основі, або на утоці, або на якій-небудь шкіряній речі, то це виразка, що розквітає: спали на вогні те, на чому виразка.
<p>58 Якщо ж одяг, або основу, або утік, або яку-небудь шкіряну річ вимиєш, і зійде з них виразка, то слід вимити їх удруге, і вони будуть чисті.
<p>59 Ось закон про виразку прокази на одязі вовняному або лляному, або на основі і на утоці, або на якій-небудь шкіряній речі, як оголосити її чистою або нечистою.
<h4>14</h4>
<p>1 І сказав Господь Мойсеєві, говорячи:
<p>2 ось закон про прокаженого, коли потрібно його очистити: приведуть його до священика;
<p>3 священик вийде геть зі стану, і якщо священик побачить, що прокажений зцілився від хвороби прокаження,
<p>4 то священик накаже взяти для того, хто очищається, двох птахів живих чистих, кедрового дерева, червлену нитку та ісопу,
<p>5 і накаже священик заколоти одного птаха над глиняною посудиною, над живою водою;
<p>6 а сам він візьме живого птаха, кедрове дерево, червлену нитку та ісоп, і омочить їх і живого птаха у крові птаха, заколотого над живою водою,
<p>7 і покропить того, хто очищається від прокази, сім разів, і оголосить його чистим, і пустить живого птаха в поле.
<p>8 Той, хто очищається, омиє одежу свою, обстриже усе волосся своє, омиється водою, і буде чистий; потім увійде в стан і пробуде сім днів поза наметом своїм;
<p>9 у сьомий день поголить усе волосся своє, голову свою, бороду свою, брови очей своїх, усе волосся своє поголить, і вимиє одежу свою, і обмиє тіло своє водою, і буде чистий;
<p>10 у восьмий день візьме він двох баранів [однолітніх] без вад, і одну вівцю однолітню без вад, і три десятих частини ефи пшеничного борошна, змішаного з єлеєм, для приношення хлібного, і один лог єлею;
<p>11 священик, який очищає, поставить людину, що очищається, з ними перед Господом при вході у скинію зібрання;
<p>12 і візьме священик одного барана, і представить його в жертву за провину, і лог єлею, і принесе це, потрясаючи перед Господом;
<p>13 і заколе барана на тому місці, де заколюють жертву за гріх і всепалення, на місці святому, тому що ця жертва за провину, подібно до жертви за гріх, належить священикові: це велика святиня;
<p>14 і візьме священик крови жертви за провину, і покладе священик на край правого вуха того, хто очищається, і на великий палець правої руки його і на великий палець правої ноги його;
<p>15 і візьме священик з лога єлею і поллє на ліву свою долоню;
<p>16 й омочить священик правий перст свій у єлей, який на лівій долоні його, і покропить єлеєм з перста свого сім разів перед лицем Господа;
<p>17 єлей же, що залишився, який на долоні його, покладе священик на край правого вуха того, хто очищається, на великий палець правої руки його і на великий палець правої ноги його, на <i>місця, де</i> кров жертви за провину;
<p>18 а решту єлею, який на долоні священика, покладе він на голову того, хто очищається, і очистить його священик перед лицем Господа.
<p>19 І звершить священик жертву за гріх, і очистить того, хто очищається, від нечистоти його; після того заколе <i>жертву</i> всепалення;
<p>20 і покладе священик всепалення і приношення хлібне на жертовник; і очистить його священик, і він буде чистий.
<p>21 Якщо ж він бідний і не має достатку, то нехай візьме одного барана в жертву за провину для потрясання, щоб очистити себе, і одну десяту частину <i>ефи</i> пшеничного борошна, змішаного з єлеєм, для приношення хлібного, і лог єлею,
<p>22 і двох горлиць або двох молодих голубів, що дістане рука його, одного <i>з птахів</i> у жертву за гріх, а іншого у всепалення;
<p>23 і принесе їх у восьмий день очищення свого до священика до входу у скинію зібрання, перед лице Господа;
<p>24 священик візьме барана жертви за провину і лог єлею, і принесе це священик, потрясаючи перед Господом;
<p>25 і заколе барана в жертву за провину, і візьме священик крови жертви за провину, і покладе на край правого вуха того, хто очищається, і на великий палець правої руки його і на великий палець правої ноги його;
<p>26 і наллє священик єлею на ліву свою долоню,
<p>27 і єлеєм, що на лівій долоні його, покропить священик правим перстом своїм сім разів перед лицем Господнім;
<p>28 і покладе священик єлей, що на долоні його, на край правого вуха того, хто очищається, на великий палець правої руки його і на великий палець правої ноги його, на місця, <i>де</i> кров жертви за провину;
<p>29 а решту єлею, що на долоні священика, покладе він на голову того, хто очищається, щоб очистити його перед лицем Господа;
<p>30 і принесе одну з горлиць або одного з молодих голубів, що дістане рука <i>того, хто очищається</i>,
<p>31 з того, що дістане рука його, одного <i>птаха</i> в жертву за гріх, а іншого у всепалення, разом із приношенням хлібним; і очистить священик того, хто очищається, перед лицем Господа.
<p>32 Ось закон про прокаженого, який в час очищення свого не має достатку.
<p>33 І сказав Господь Мойсеєві й Аарону, говорячи:
<p>34 коли ввійдете в землю Ханаанську, яку Я даю вам у володіння, і Я наведу виразку прокази на доми в землі володіння вашого,
<p>35 тоді той, чий дім, повинен піти і сказати священикові: у мене в домі показалася ніби виразка.
<p>36 Священик накаже спорожнити дім, раніше ніж увійде священик оглядати виразку, щоб не зробилося нечистим усе, що в домі; після цього прийде священик оглядати дім.
<p>37 Якщо він, оглянувши виразку, побачить, що виразка на стінах дому складається з зеленкуватих або червонуватих ямок, які виявляться заглибленими у стіні,
<p>38 то священик вийде з дому до дверей дому і замкне дім на сім днів.
<p>39 У сьомий день знову прийде священик і, якщо побачить, що виразка поширилася по стінах дому,
<p>40 то священик накаже виламати камені, на яких виразка, і кинути їх поза містом на місце нечисте;
<p>41 а дім усередині нехай весь вишкребуть, і обмазку, яку вишкребуть, висиплять поза містом на місце нечисте;
<p>42 і візьмуть інші камені, і вставлять замість тих каменів, і візьмуть іншу глину, і обмажуть дім.
<p>43 Якщо виразка знову з’явиться і буде цвісти на домі після того, як виламали камені і обшкребли дім і обмазали,
<p>44 то священик прийде й огляне, і якщо виразка на домі поширилася, то це їдка проказа на домі, нечистий він;
<p>45 слід розламати цей дім, і камені його і дерево його і всю глину дому винести поза місто на місце нечисте;
<p>46 хто входить у дім за весь час, коли він замкнений, той нечистий до вечора;
<p>47 і хто спить у домі тім, той повинен вимити одежу свою [і нечистий буде до вечора]; і хто їсть у домі тім, той повинен вимити одежу свою [і нечистий буде до вечора].
<p>48 Якщо ж священик прийде і побачить, що виразка на домі не поширилася після того, як обмазали дім, то священик оголосить дім чистим, бо виразка минула.
<p>49 І щоб очистити дім, візьме він два птахи, кедрового дерева, червлену нитку та ісопу,
<p>50 і заколе одного птаха над глиняною посудиною, над живою водою;
<p>51 і візьме кедрове дерево та ісоп, і червлену нитку і живого птаха, і омочить їх у крові птаха заколотого й у живій воді, і покропить дім сім разів;
<p>52 і очистить дім кров’ю птаха і живою водою, і живим птахом і кедровим деревом, і ісопом і червленою ниткою;
<p>53 і пустить живого птаха поза містом у поле й очистить дім, і буде чистий.
<p>54 Ось закон про всяку виразку прокази і про паршивість,
<p>55 і про проказу на одязі і на домі, і про пухлини, і про лишаї, і про плями, —
<p>56 щоб указати, коли це нечисте і коли чисте. Ось закон про проказу.
<h4>15</h4>
<p>1 І сказав Господь Мойсеєві й Аарону, говорячи:
<p>2 оголосіть синам Ізраїлевим і скажіть їм: якщо у кого буде теча з тіла його, то від течі своєї він нечистий.
<p>3 І ось [закон] про нечистоту його від течі його: коли тече з тіла його теча його, і коли затримується в тілі його теча його, це нечистота його;
<p>4 усяка постіль, на якій ляже той, хто має течу, нечиста, і всяка річ, на яку сяде [той, хто має течу сімені], нечиста;
<p>5 і хто доторкнеться до постелі його, той повинен вимити одежу свою й омитися водою і нечистим буде до вечора;
<p>6 хто сяде на будь-яку річ, на якій сидів той, хто має течу, той повинен вимити одежу свою й омитися водою і нечистий буде до вечора;
<p>7 і хто доторкнеться до тіла того, хто має течу, той повинен вимити одежу свою й омитися водою і нечистий буде до вечора;
<p>8 якщо той, хто має течу, плюне на чистого, то цей повинен вимити одежу свою й омитися водою, і нечистий буде до вечора;
<p>9 і всякий візок, в якому їхав той, хто має течу, нечистий [буде до вечора];
<p>10 і всякий, хто доторкнеться до чого-небудь, що було під ним, нечистий буде до вечора; і хто понесе це, повинен вимити одежу свою й омитися водою, і нечистий буде до вечора;
<p>11 і всякий, до кого доторкнеться той, хто має течу, не омивши рук своїх водою, повинен вимити одежу свою й омитися водою, і нечистий буде до вечора;
<p>12 глиняну посудину, до якої доторкнеться той, хто має течу, слід розбити, а всяку дерев’яну посудину треба вимити водою [і буде чистою].
<p>13 А коли той, хто має течу, звільниться від течі своєї, тоді повинен він відрахувати собі сім днів для очищення свого і вимити одежу свою, й омити тіло своє живою водою, і буде чистий;
<p>14 і у восьмий день візьме він собі двох горлиць або двох молодих голубів, і прийде перед лице Господнє до входу в скинію зібрання, і віддасть їх священикові;
<p>15 і принесе священик з цих <i>птахів</i> одного в жертву за гріх, а іншого у всепалення, і очистить його священик перед Господом від течі його.
<p>16 Якщо в кого трапиться виливання сімені, то він повинен омити водою все тіло своє, і нечистий буде до вечора;
<p>17 і всякий одяг і всяка шкіра, на яку потрапить сíм’я, повинні бути вимиті водою, і нечистими будуть до вечора;
<p>18 якщо чоловік ляже з жінкою і <i>буде</i> в нього виливання сімені, то вони повинні омитися водою, і нечисті будуть до вечора.
<p>19 Якщо жінка має течу крови, що тече з тіла її, то вона повинна сидіти сім днів під час очищення свого, і всякий, хто доторкнеться до неї, нечистий буде до вечора;
<p>20 і все, на чому вона ляже під час очищення свого, нечисте; і все, на чому сяде, нечисте;
<p>21 і всякий, хто доторкнеться до постелі її, повинен вимити одежу свою й омитися водою, і нечистий буде до вечора;
<p>22 і всякий, хто доторкнеться до якої-небудь речі, на якій вона сиділа, повинен вимити одежу свою й омитися водою, і нечистий буде до вечора;
<p>23 і якщо хто доторкнеться до чого-небудь на постелі або на тій речі, на якій вона сиділа, нечистий буде до вечора;
<p>24 якщо переспить з нею чоловік, то нечистота її буде на ньому; він нечистий буде сім днів, і всяка постіль, на якій він ляже, буде нечиста.
<p>25 Якщо в жінки тече кров багато днів не під час очищення її, або якщо вона має течу довше <i>звичайного</i> очищення її, то весь час витікання нечистоти її, подібно як упродовж очищення свого, вона нечиста;
<p>26 усяка постіль, на якій вона ляже в усі дні очищення свого, буде <i>нечиста</i>, подібно як постіль упродовж очищення її; і всяка річ, на яку вона сяде, буде нечиста, як нечисте це під час очищення її;
<p>27 і всякий, хто доторкнеться до них, буде нечистий, і повинен вимити одежу свою й омитися водою, і нечистий буде до вечора.
<p>28 А коли вона звільниться від течі своєї, тоді повинна відрахувати собі сім днів, і потім буде чиста;
<p>29 у восьмий день візьме вона собі двох горлиць або двох молодих голубів і принесе їх до священика до входу у скинію зібрання;
<p>30 і принесе священик одного <i>з птахів</i> у жертву за гріх, а іншого у всепалення, і очистить її священик перед Господом від течі нечистоти її.
<p>31 Так охороняйте синів Ізраїлевих від нечистоти їх, щоб вони не померли в нечистоті своїй, оскверняючи оселю Мою, яка серед них:
<p>32 ось закон про того, хто має течу, і про того, у кого трапиться виливання сімені, що робить його нечистим,
<p>33 і про ту, що страждає очищенням своїм, і про тих, хто має витікання, чоловіка або жінку, і про чоловіка, який переспить з нечистою.
<h4>16</h4>
<p>1 І говорив Господь Мойсеєві після смерти двох синів Ааронових, коли вони, приступивши [з чужим огнем] перед лице Господнє, померли,
<p>2 і сказав Господь Мойсеєві: скажи Аарону, братові твоєму, щоб він не в усякий час входив у святилище за завісу перед кришку [очистилище], що на ковчезі [одкровення], щоб йому не померти, бо над кришкою Я буду являтися у хмарі.
<p>3 Ось з чим повинен входити Аарон у святилище: з тельцем у жертву за гріх і з бараном у всепалення;
<p>4 священний лляний хітон повинен він надівати, нижній одяг лляний нехай буде на тілі його, і лляним поясом нехай підперезується, і лляний кидар одягає: це священні одежі; і нехай омиває він тіло своє водою і зодягає їх;
<p>5 і від громади синів Ізраїлевих нехай візьме [з отари кіз] двох козлів у жертву за гріх і одного барана у всепалення.
<p>6 І принесе Аарон тельця в жертву за гріх за себе й очистить себе і дім свій.
<p>7 І візьме двох козлів і поставить їх перед лицем Господнім при вході до скинії зібрання;
<p>8 і кине Аарон щодо обох козлів жереби: один жереб для Господа, а інший жереб для відпущення;
<p>9 і приведе Аарон козла, на якого випав жереб для Господа, і принесе його в жертву за гріх,
<p>10 а козла, на якого випав жереб для відпущення, поставить живого перед Господом, щоб звершити над ним очищення і відіслати його в пустелю для відпущення [і щоб він поніс на собі їхні беззаконня в землю непрохідну].
<p>11 І приведе Аарон тельця в жертву за гріх за себе, і очистить себе і дім свій, і заколе тельця в жертву за гріх за себе;
<p>12 і візьме розпаленого вугілля повну кадильницю з жертовника, який перед лицем Господнім, і запашного дрібно стовченого куріння повну жменю, і внесе за завісу;
<p>13 і покладе куріння на вогонь перед лицем Господнім, і хмара куріння покриє кришку, що над <i>ковчегом</i> одкровення, щоб йому не померти;
<p>14 і візьме крови тельця і покропить перстом своїм кришку спереду і перед кришкою, сім разів покропить кров’ю з перста свого.
<p>15 І заколе козла в жертву за гріх за народ, і внесе кров його за завісу, і зробить з кров’ю його те саме, що робив із кров’ю тельця, і покропить нею кришку і перед кришкою, —
<p>16 і очистить святилище від нечистот синів Ізраїлевих і від злочинів їхніх, в усіх гріхах їхніх. Так повинен вчинити він і зі скинією зібрання, що знаходиться в них, серед нечистот їхніх.
<p>17 Жодна людина не повинна бути в скинії зібрання, коли входить він для очищення святилища, до самого виходу його. І так очистить він себе, дім свій і всю громаду Ізраїлеву.
<p>18 І вийде він до жертовника, який перед лицем Господнім, і очистить його, і візьме крови тельця і крови козла, і покладе на роги жертовника з усіх боків,
<p>19 і покропить його кров’ю з перста свого сім разів, і очистить його, і освятить його від нечистот синів Ізраїлевих.
<p>20 І звершивши очищення святилища, скинії зібрання і жертовника [і очистивши священиків], приведе він живого козла,
<p>21 і покладе Аарон обидві руки свої на голову живого козла, і сповідає над ним усі беззаконня синів Ізраїлевих і всі злочини їхні і всі гріхи їхні, і покладе їх на голову козла, і відішле з призначеною людиною в пустелю:
<p>22 і понесе козел на собі всі беззаконня їхні у землю непрохідну, і пустить він козла в пустелю.
<p>23 І ввійде Аарон у скинію зібрання і зніме лляний одяг, який одягав, входячи у святилище, і залишить його там,
<p>24 і омиє тіло своє водою на святому місці, і зодягне одежу свою, і вийде і звершить всепалення за себе і всепалення за народ, і очистить себе, [дім свій] і народ [і священиків];
<p>25 а жиром жертви за гріх покадить на жертовнику.
<p>26 І той, хто відводив козла для відпущення, повинен вимити одежу свою, омити тіло своє водою, і потім може ввійти у стан.
<p>27 А тельця за гріх і козла за гріх, кров яких внесена була для очищення святилища, нехай винесуть геть зі стану і спалять на вогні шкури їх і м’ясо їх і нечистоту їх;
<p>28 хто спалить їх, той повинен вимити одежу свою й омити тіло своє водою, і після того може ввійти у стан.
<p>29 І нехай буде це для вас вічною постановою: у сьомий місяць, в десятий [день] місяця смиряйте душі ваші і ніякої справи не робіть, ні тубілець, ні прибулець, що оселився між вами,
<p>30 тому що в цей день очищають вас, щоб зробити вас чистими від усіх гріхів ваших, щоб ви були чисті перед лицем Господнім;
<p>31 це субота спокою для вас, смиряйте душі ваші: це постанова вічна.
<p>32 Очищати ж повинен священик, який помазаний і який освячений, щоб священнодіяти йому замість батька свого: і зодягне він лляну одежу, одежу священну,
<p>33 і очистить Святе Святих і скинію зібрання, і жертовник очистить, і священиків і весь народ громади очистить.
<p>34 І нехай буде це для вас вічною постановою: очищати синів Ізраїлевих від усіх гріхів їхніх один раз на рік. І зробив він так, як повелів Господь Мойсеєві.
<h4>17</h4>
<p>1 І сказав Господь Мойсеєві, говорячи:
<p>2 оголоси Аарону і синам його і всім синам Ізраїлевим і скажи їм: ось що повеліває Господь:
<p>3 якщо хто з дому Ізраїлевого [або з прибульців, що приєдналися до вас] заколе тельця або вівцю чи козу в стані, або якщо хто заколе поза станом
<p>4 і не приведе до входу скинії зібрання, [щоб принести у всепалення або в жертву за спасіння, угодну Господу, у приємні пахощі, і якщо хто заколе поза <i>станом</i> і до входу в скинію зібрання не принесе,] щоб представити в жертву Господу перед оселею Господньою, то людині тій буде поставлена кров: він пролив кров, і знищиться людина та з народу свого;
<p>5 <i>це</i> для того, щоб приводили сини Ізраїлеві жертви свої, які вони заколюють на полі, щоб приводили їх перед Господом до входу в скинію зібрання, до священика, і заколювали їх Господу в жертви мирні;
<p>6 і покропить священик кров’ю жертовник Господній при вході у скинію зібрання і спалить жир у приємні пахощі Господу,
<p>7 щоб вони надалі не приносили жертв своїм ідолам, за якими блудно ходять вони. Це нехай буде для них постановою вічною в роди їх.
<p>8 <i>Ще</i> скажи їм: якщо хто з дому Ізраїлевого і з прибульців, які живуть між вами, приносить всепалення або жертву
<p>9 і не приведе до входу у скинію зібрання, щоб принести її Господу, то знищиться людина та з народу свого.
<p>10 Якщо хто з дому Ізраїлевого і з прибульців, які живуть між вами, буде їсти яку-небудь кров, то зверну лице Моє на душу того, хто буде їсти кров, і знищу її з народу її,
<p>11 тому що душа тіла в крові, і Я призначив її вам для жертовника, щоб очищати душі ваші, бо кров ця душу очищає;
<p>12 тому Я і сказав синам Ізраїлевим: жодна душа з вас не повинна їсти крови, і прибулець, що живе між вами, не повинен їсти крови.
<p>13 Якщо хто із синів Ізраїлевих і з прибульців, що живуть між вами, на ловитві упіймає звіра або птаха, якого можна їсти, то він повинен дати витекти крові її і покрити її землею,
<p>14 тому що душа всякого тіла є кров його, вона душа його; тому Я сказав синам Ізраїлевим: не їжте крови ні з якого тіла, тому що душа всякого тіла є кров його: усякий, хто буде їсти її, знищиться.
<p>15 І всякий, хто буде їсти мертвечину або роздерте звіром, тубілець або прибулець, повинен вимити одежу свою й омитися водою, і нечистий буде до вечора, а <i>потім</i> буде чистий;
<p>16 якщо ж не вимиє [одягу свого] і не обмиє тіла свого, то понесе на собі беззаконня своє.
<h4>18</h4>
<p>1 І сказав Господь Мойсеєві, говорячи:
<p>2 оголоси синам Ізраїлевим і скажи їм: Я Господь, Бог ваш.
<p>3 За ділами землі Єгипетської, у якій ви жили, не чиніть, і за ділами землі Ханаанської, у яку Я веду вас, не чиніть, і за встановленнями їх не ходіть:
<p>4 Мої закони виконуйте і Моїх постанов дотримуйтеся, чинячи за ними. Я Господь, Бог ваш.
<p>5 Додержуйтесь постанов Моїх і законів Моїх, виконуючи які людина буде живою. Я Господь [Бог ваш].
<p>6 Ніхто ні до якої родички за плоттю не повинен наближатися з тим, щоб відкрити наготу. Я Господь.
<p>7 Наготи батька твого і наготи матері твоєї не відкривай: вона мати твоя, не відкривай наготи її.
<p>8 Наготи дружини батька твого не відкривай: це нагота батька твого.
<p>9 Наготи сестри твоєї, дочки батька твого або дочки матері твоєї, народженої в домі або поза домом, не відкривай наготи їх.
<p>10 Наготи дочки сина твого або дочки дочки твоєї, не відкривай наготи їх, тому що вони твоя нагота.
<p>11 Наготи дочки дружини батька твого, яка народилася від батька твого, вона сестра твоя [за батьком], не відкривай наготи її.
<p>12 Наготи сестри батька твого не відкривай, вона єдинокровна батькові твоєму.
<p>13 Наготи сестри матері твоєї не відкривай, бо вона єдинокровна матері твоїй.
<p>14 Наготи брата батька твого не відкривай і до дружини його не наближайся: вона тітка твоя.
<p>15 Наготи невістки твоєї не відкривай: вона дружина сина твого, не відкривай наготи її.
<p>16 Наготи дружини брата твого не відкривай, це нагота брата твого.
<p>17 Наготи дружини і дочки її не відкривай; дочки сина її і дочки дочки її не бери, щоб відкрити наготу їхню, вони єдинокровні її; це беззаконня.
<p>18 Не бери дружини разом із сестрою її, щоб зробити її суперницею, щоб відкрити наготу її при ній, за життя її.
<p>19 І до дружини під час очищення нечистот її не наближайся, щоб відкрити наготу її.
<p>20 І з дружиною ближнього твого не лягай, щоб вилити сíм’я і осквернитися з нею.
<p>21 Із дітей твоїх не віддавай на служіння Молоху і не знечещуй імені Бога твого. Я Господь.
<p>22 Не лягай з чоловіком як з жінкою: це мерзенність.
<p>23 І ні з якою худобою не лягай, щоб вилити [сíм’я] і осквернитися від цього; і жінка не повинна ставати перед худобою для злучення з нею: це мерзенно.
<p>24 Не опоганюйте себе нічим цим, тому що всім цим опоганили себе народи, яких Я проганяю від вас:
<p>25 і опоганилася земля, і Я споглянув на беззаконня її, і звергла з себе земля тих, що жили на ній.
<p>26 А ви дотримуйтеся постанов Моїх і законів Моїх і не робіть усіх цих гидот, ні тубілець, ні прибулець, що живе між вами,
<p>27 тому що всі ці мерзоти робили люди цієї землі, що перед вами, і опоганилася земля;
<p>28 щоб і вас не звергла із себе земля, коли ви станете опоганювати її, як вона звергла народи, що були раніше вас;
<p>29 бо якщо хто буде робити усі ці мерзоти, то душі, які роблять це, знищені будуть з народу свого.
<p>30 Отже, дотримуйтеся повелінь Моїх, щоб не чинити за гидотними звичаями, за якими чинили раніше за вас, і щоб не опоганюватися ними. Я Господь, Бог ваш.
<h4>19</h4>
<p>1 І сказав Господь Мойсеєві, говорячи:
<p>2 оголоси всій громаді синів Ізраїлевих і скажи їм: будьте святими, бо святий Я Господь, Бог ваш.
<p>3 Бійтеся кожен матері своєї і батька свого і суботи Мої зберігайте. Я Господь, Бог ваш.
<p>4 Не звертайтеся до ідолів і богів відлитих не робіть собі. Я Господь, Бог ваш.
<p>5 Коли будете приносити Господу жертву мирну, то приносьте її, щоб придбати собі благовоління:
<p>6 у день жертвоприношення вашого і на другий день слід з’їсти її, а те, що залишилося до третього дня, треба спалити на вогні;
<p>7 якщо ж хто стане їсти її на третій день, це мерзенно, це не буде благоприємне;
<p>8 хто стане їсти її, той понесе на собі гріх, бо він осквернив святиню Господню, і знищиться душа та з народу свого.
<p>9 Коли будете жати жнива на землі вашій, не дожинай до краю поля твого, і залишків від жнив твоїх не підбирай,
<p>10 і виноградника твого не оббирай дочиста, і ягід, що попа́дали у винограднику, не підбирай; залиш це бідному і прибульцеві. Я Господь, Бог ваш.
<p>11 Не крадіть, не говоріть неправди і не обманюйте одне одного.
<p>12 Не клянись ім’ям Моїм у неправді, і не знечещуй імені Бога твого. Я Господь [Бог ваш].
<p>13 Не кривди ближнього твого і не грабуй. Плата найманцеві не повинна залишатися в тебе до ранку.
<p>14 Не лихослов глухого і перед сліпим не клади нічого, щоб не спіткнувся він; бійся [Господа] Бога твого. Я Господь [Бог ваш].
<p>15 Не чиніть неправди на суді; не будь упереджений до жебрака і не догоджай лицю великого; за правдою суди ближнього твого.
<p>16 Не ходи пліткарем у народі твоєму і не повставай на життя ближнього твого. Я Господь [Бог ваш].
<p>17 Не ворогуй на брата твого у серці твоєму; викрий ближнього твого, і не понесеш за нього гріха.
<p>18 Не мстися і не май злоби на синів народу твого, але люби ближнього твого, як самого себе. Я Господь [Бог ваш].
<p>19 Уставів Моїх додержуйте; худоби твоєї не зводь з іншою породою; поля твого не засівай двома родами <i>насіння</i>; в одяг з різнорідних ниток, з вовни і льону, не одягайся.
<p>20 Якщо хто переспить з жінкою, а вона раба, заручена з чоловіком, але ще не викуплена, або свобода ще не дана їй, то слід покарати їх, але не смертю, тому що вона невільна:
<p>21 нехай приведе він Господу до входу в скинію зібрання жертву за провину, барана в жертву за провину свою;
<p>22 і очистить його священик бараном за провину перед Господом від гріха, яким він згрішив, і прощений буде йому гріх, яким він згрішив.
<p>23 Коли прийдете в землю, [яку Господь Бог дасть вам,] і посадите яке-небудь плодове дерево, то плоди його вважайте за необрізані: три роки слід вважати їх за необрізані, не слід їсти їх;
<p>24 а на четвертий рік усі плоди його повинні бути посвячені для свят Господніх;
<p>25 на п’ятий же рік ви можете їсти плоди його і збирати собі всі здобутки його. Я Господь, Бог ваш.
<p>26 Не їжте з кров’ю; не ворожіть і не гадайте.
<p>27 Не стрижіть голови вашої навкруги, і не псуй краю бороди твоєї.
<p>28 Заради померлого не робіть нарізів на тілі вашому і не наколюйте на собі письмен. Я Господь [Бог ваш].
<p>29 Не оскверняй дочки твоєї, допускаючи її до блуду, щоб не блудодіяла земля і не наповнилася земля розпустою.
<p>30 Суботи Мої зберігайте і святилище Моє шануйте. Я Господь.
<p>31 Не звертайтеся до тих, хто викликає мертвих, і до чарівників не ходіть, і не доводьте себе до опоганення від них. Я Господь, Бог ваш.
<p>32 Перед лицем сивого вставай і шануй лице старця, і бійся [Господа] Бога твого. Я Господь [Бог ваш].
<p>33 Коли оселиться прибулець у землі вашій, не пригноблюйте його:
<p>34 прибулець, який оселився у вас, нехай буде для вас те саме, що тубілець ваш; люби його, як себе; тому що і ви були прибульцями в землі Єгипетській. Я Господь, Бог ваш.
<p>35 Не чиніть неправди в суді, у мірі, у вазі й у вимірі:
<p>36 нехай будуть у вас терези правильні, гирі правильні, ефа правильна і гин правильний. Я Господь, Бог ваш, Який вивів вас із землі Єгипетської.
<p>37 Дотримуйтесь усіх уставів Моїх і всіх законів Моїх і виконуйте їх. Я Господь [Бог ваш].
<h4>20</h4>
<p>1 І сказав Господь Мойсеєві, говорячи:
<p>2 скажи це синам Ізраїлевим: хто із синів Ізраїлевих і з прибульців, що живуть між ізраїльтянами, дасть дітей своїх Молоху, той нехай буде відданий на смерть: народ землі нехай поб’є його камінням;
<p>3 і Я зверну лице Моє на людину ту і знищу її з народу її за те, що вона дала дітей своїх Молохові, щоб осквернити святилище Моє і зганьбити святе ім’я Моє;
<p>4 і якщо народ землі не зверне очей своїх на людину ту, коли вона дасть дітей своїх Молохові, і не умертвить її,
<p>5 то Я зверну лице Моє на людину ту і на рід її і винищу його з народу його, і всіх, хто блудить слідами її, щоб ходити блудно услід Молохові.
<p>6 І якщо яка душа звернеться до тих, хто викликає мертвих і до чаклунів, щоб блудно ходити услід їм, то Я зверну лице Моє на ту душу і знищу її з народу її.
<p>7 Освячуйте себе і будьте святими, бо Я Господь, Бог ваш, [святий].
<p>8 Дотримуйтеся постанов Моїх і виконуйте їх, бо Я Господь, що освячує вас.
<p>9 Хто буде лихословити батька свого або матір свою, той нехай буде відданий на смерть; батька свого і матір свою він лихословив: кров його на ньому.
<p>10 Якщо хто буде перелюбствувати з жінкою одруженою, якщо хто буде перелюбствувати з дружиною ближнього свого, — нехай будуть віддані на смерть і перелюбник і перелюбниця.
<p>11 Хто ляже з дружиною батька свого, той відкрив наготу батька свого: обоє вони нехай будуть віддані на смерть, кров їхня на них.
<p>12 Якщо хто ляже з невісткою своєю, то обоє вони нехай будуть віддані на смерть: мерзотність зробили вони, кров їхня на них.
<p>13 Якщо хто ляже з чоловіком, як з жінкою, то обоє вони зробили мерзотність: нехай будуть віддані на смерть, кров їхня на них.
<p>14 Якщо хто візьме собі дружину і матір її: це беззаконня; на вогні слід спалити його і їх, щоб не було беззаконня між вами.
<p>15 Хто змішається з худобою, того віддати на смерть, і худобу вбийте.
<p>16 Якщо жінка піде до якої-небудь худоби, щоб злучитися з нею, то убий жінку і худобу: нехай будуть вони віддані на смерть, кров їхня на них.
<p>17 Якщо хто візьме сестру свою, дочку батька свого або дочку матері своєї, і побачить наготу її, і вона побачить наготу його: це сором, нехай будуть вони знищені перед очима синів народу свого; він відкрив наготу сестри своєї: гріх свій понесе він.
<p>18 Якщо хто ляже з дружиною під час хвороби <i>кровоочищення</i> і відкриє наготу її, то він відкрив течу її, і вона відкрила течу крови своєї: обоє вони нехай будуть знищені з народу свого.
<p>19 Наготи сестри матері твоєї і сестри батька твого не відкривай, бо такий оголює плоть свою: гріх свій понесуть вони.
<p>20 Хто ляже з тіткою своєю, той відкрив наготу дядька свого; гріх свій понесуть вони, бездітними помруть.
<p>21 Якщо хто візьме дружину брата свого: це огидно; він відкрив наготу брата свого, бездітними будуть вони.
<p>22 Дотримуйтесь усіх уставів Моїх і всіх законів Моїх і виконуйте їх, — і не звергне вас із себе земля, в яку Я веду вас жити.
<p>23 Не чиніть за звичаями народу, який Я проганяю від вас; тому що вони все це робили, і Я обурився на них,
<p>24 і сказав Я вам: ви володарюйте землею їхньою, і вам віддаю у спадщину землю, в якій тече молоко і мед. Я Господь, Бог ваш, Який відділив вас від усіх народів.
<p>25 Відрізняйте худобу чисту від нечистої і птаха чистого від нечистого і не оскверняйте душ ваших худобою і птахами і всім, що плазує по землі, що визначив Я, як нечисте.
<p>26 Будьте переді Мною святі, бо Я святий Господь [Бог ваш], і Я відокремив вас від народів, щоб ви були Мої.
<p>27 Чоловік чи жінка, якщо будуть вони викликати мертвих або ворожити, нехай будуть віддані на смерть: камінням слід побити їх, кров їхня на них.
<h4>21</h4>
<p>1 І сказав Господь Мойсеєві: оголоси священикам, синам Аароновим, і скажи їм: нехай не оскверняють себе <i>дотиком</i> до померлого з народу свого;
<p>2 тільки до близького родича свого, до матері своєї і до батька свого, до сина свого і дочки своєї, до брата свого
<p>3 і до сестри своєї, дівчини, що живе при ньому і не була заміжня, можна йому <i>доторкатися</i>, не оскверняючи себе;
<p>4 і <i>доторканням</i> до кого б то не було в народі своєму не повинен він оскверняти себе, щоб не стати нечистим.
<p>5 Вони не повинні голити голови своєї і підстригати краї бороди своєї і робити нарізи на тілі своєму.
<p>6 Вони повинні бути святими Богові своєму і не повинні нечестити імені Бога свого, тому що вони приносять жертви Господу, хліб Богу своєму, і тому повинні бути святими.
<p>7 Вони не повинні брати за себе блудницю і знечещену, не повинні брати і жінку, вигнану чоловіком своїм, бо вони святі [Господу] Богу своєму.
<p>8 Святи́ його, бо він приносить хліб [Господу] Богу твоєму: нехай буде він у тебе святим, бо святий Я Господь, Який освячує вас.
<p>9 Якщо дочка священика осквернить себе блудодіянням, то вона нечестить батька свого; вогнем слід спалити її.
<p>10 Великий же священик з братів своїх, на голову якого полито єлей помазання, і який освячений, щоб облачатися у <i>священні</i> одежі, не повинен оголювати голови своєї і роздирати одежі своєї;
<p>11 і ні до якого померлого не повинен він приступати: навіть <i>дотиком до померлого</i> батька свого і матері своєї він не повинен оскверняти себе.
<p>12 І від святилища він не повинен відходити і нечестити святилище Бога свого, бо освячення єлеєм помазання Бога його на ньому. Я Господь.
<p>13 За дружину він повинен брати дівчину [з народу свого];
<p>14 вдову, або вигнану, або знечещену, [або] блудницю, не повинен він брати, але дівчину з народу свого повинен він брати за дружину;
<p>15 він не повинен ганьбити сімені свого в народі своєму, бо Я Господь [Бог], що освячує його.
<p>16 І сказав Господь Мойсеєві, говорячи:
<p>17 скажи Аарону: ніхто з сімені твого в <i>усі</i> роди їх, у якого <i>на тілі</i> буде вада, не повинен приступати, щоб приносити хліб Богу своєму;
<p>18 ніхто, у кого на тілі є вада, не повинен приступати, ні сліпий, ні кульгавий, ні потворний,
<p>19 ні такий, у якого переламана нога або переламана рука,
<p>20 ні горбатий, ні із сухим органом, ні з більмом на оці, ні коростявий, ні паршивий, ні з пошкодженими ядрами;
<p>21 жоден чоловік з сімені Аарона священика, у якого <i>на тілі</i> є вада, не повинен приступати, щоб приносити жертви Господу; вада <i>на ньому</i>, тому не повинен він приступати, щоб приносити хліб Богу своєму;
<p>22 хліб Бога свого з великих святинь і зі святинь він може їсти;
<p>23 але до завіси не повинен він приходити і до жертовника не повинен приступати, тому що вада на ньому: не повинен він нечестити святилища Мого, бо Я Господь, що освячує їх.
<p>24 І оголосив <i>це</i> Мойсей Аарону і синам його і всім синам Ізраїлевим.
<h4>22</h4>
<p>1 І сказав Господь Мойсеєві, говорячи:
<p>2 скажи Аарону і синам його, щоб вони обережно поводилися зі святинями синів Ізраїлевих і не ганьбили святого імені Мого в тому, що вони посвячують Мені. Я Господь.
<p>3 Скажи їм: якщо хто з усіх нащадків ваших в роди ваші, маючи на собі нечистоту, приступить до святинь, які посвячують сини Ізраїлеві Господу, то знищиться душа та від лиця Мого. Я Господь [Бог ваш].
<p>4 Хто із сімені Ааронового прокажений, або має течу, той не повинен їсти святинь, поки не очиститься; і хто доторкнеться до чого-небудь нечистого від мертвого, або в кого трапиться вилив сімені,
<p>5 або хто доторкнеться до якого-небудь гада, від якого він стане нечистим, або до людини, від якої він стане нечистим якою б то не було нечистотою, —
<p>6 той, хто доторкнеться до цього, нечистий буде до вечора і не повинен їсти святинь, раніше ніж омиє тіло своє водою;
<p>7 але коли зайде сонце і він очиститься, тоді може він їсти святині, бо це його їжа.
<p>8 Мертвечини і роздертого звіром він не повинен їсти, щоб не осквернитися цим. Я Господь.
<p>9 Нехай дотримуються вони повелінь Моїх, щоб не понести на собі гріха і не померти в ньому, коли порушать це. Я Господь [Бог], що освячує їх.
<p>10 Ніхто сторонній не повинен їсти святині; хто оселився у священика і найманець не повинен їсти святині;
<p>11 якщо ж священик купить собі чоловіка за срібло, то цей може їсти її; також і домашні його можуть їсти хліб його.
<p>12 Якщо дочка священика вийде заміж за стороннього, то вона не повинна їсти принесених святинь;
<p>13 коли ж дочка священика буде вдовою, або розведеною, і дітей немає в неї, і повернеться в дім батька свого, як <i>була</i> в молодості своїй, тоді вона може їсти хліб батька свого; а сторонній ніхто не повинен їсти його.
<p>14 Хто помилково з’їсть <i>що-небудь</i> зі святині, той повинен віддати священику святиню і докласти до неї п’яту її частку.
<p>15 <i>Священики</i> самі не повинні ганьбити святині синів Ізраїлевих, які вони приносять Господу,
<p>16 і не повинні накликати на себе провину в злочині, коли будуть їсти святині свої, бо Я Господь, що освячує їх.
<p>17 І сказав Господь Мойсеєві, говорячи:
<p>18 оголоси Аарону і синам його і всім синам Ізраїлевим і скажи їм: якщо хто з дому Ізраїлевого, або із прибульців, [що оселилися] між ізраїльтянами, чи за якоюсь обітницею, або з ревности приносить жертву свою, яку приносять Господу у всепалення,
<p>19 то, щоб цим придбати благовоління <i>від Бога, жертва повинна бути</i> без вад, чоловічої статі, з великої худоби, з овець і з кіз;
<p>20 ніякої <i>тварини</i>, на якій є вада, не приносьте [Господу], бо це не придбає вам благовоління.
<p>21 І якщо хто приносить мирну жертву Господу, виконуючи обітницю, або з ревности, [або у свята ваші,] з великої худоби або з дрібної, <i>то жертва повинна бути</i> без вад, щоб бути угодною <i>Богу</i>: ніякої вади не повинно бути на ній;
<p>22 <i>тварини</i> сліпої, або пошкодженої, або потворної, або хворої, або коростявої, або паршивої, таких не приносьте Господу і в жертву не давайте їх на жертовник Господній;
<p>23 тельця й агнця з кінцівками, надмірно довгими або короткими, у жертву ревности принести можеш; а якщо за обітницею, то це не угодно буде <i>Богу</i>;
<p>24 <i>тварину</i>, у якої ядра розчавлені, розбиті, відірвані або вирізані, не приносьте Господу й у землі вашій не робіть <i>цього</i>,
<p>25 і з рук іноземців не приносьте всіх таких <i>тварин</i> у дар Богу вашому, бо на них пошкодження, порок на них: не придбають вони вам благовоління.
<p>26 І сказав Господь Мойсеєві, говорячи:
<p>27 коли народиться теля, або ягня, або козеня, то сім днів воно має пробути при матері своїй, а від восьмого дня і далі буде благовгодне для приношення в жертву Господу;
<p>28 але ні корови, ні вівці не заколюйте в один день з породженням її.
<p>29 Якщо приносите Господу жертву подяки, то приносьте її так, щоб вона придбала вам благовоління;
<p>30 у той самий день слід з’їсти її, не залишайте від неї до ранку. Я Господь.
<p>31 І дотримуйтеся заповідей Моїх і виконуйте їх. Я Господь.
<p>32 Не ганьбіть святого імені Мого, щоб Я був святим серед синів Ізраїлевих. Я Господь, Який освячує вас,
<p>33 Який вивів вас із землі Єгипетської, щоб бути вашим Богом. Я Господь.
<h4>23</h4>
<p>1 І сказав Господь Мойсеєві, говорячи:
<p>2 оголоси синам Ізраїлевим і скажи їм про свята Господні, в які слід скликати священне зібрання. Ось свята Мої:
<p>3 шість днів можна робити справи, а в сьомий день субота спокою, священне зібрання; ніякої справи не робіть; це субота Господня у всіх оселях ваших.
<p>4 Ось свята Господні, священні зібрання, які ви повинні скликати у свій час:
<p>5 у перший місяць, у чотирнадцятий [день] місяця увечері Пасха Господня;
<p>6 і в п’ятнадцятий день того самого місяця свято опрісноків Господу; сім днів їжте опрісноки;
<p>7 у перший день нехай буде у вас священне зібрання; ніякої роботи не виконуйте;
<p>8 і протягом семи днів приносьте жертви Господу; у сьомий день також священне зібрання; ніякої роботи не виконуйте.
<p>9 І сказав Господь Мойсеєві, говорячи:
<p>10 оголоси синам Ізраїлевим і скажи їм: коли прийдете в землю, яку Я даю вам, і будете жати на ній жнива, то принесіть перший сніп жнив ваших до священика;
<p>11 він піднесе цей сніп перед Господом, щоб вам придбати благовоління; на другий день свята піднесе його священик;
<p>12 і в день возношення снопа принесіть у всепалення Господу агнця однолітнього, без вад,
<p>13 і з ним хлібного приношення дві десятих частини <i>ефи</i> пшеничного борошна, змішаного з єлеєм, у жертву Господу, у приємні пахощі, й узливання до неї чверть гина вина;
<p>14 ніякого <i>нового</i> хліба, ні сушених зерен, ні зерен сирих не їжте до того дня, в який принесете приношення Богу вашому: це вічна постанова в роди ваші у всіх оселях ваших.
<p>15 Відрахуйте собі від першого дня після свята, від того дня, у який приносите сніп потрясання, сім повних тижнів,
<p>16 до першого дня після сьомого тижня відрахуйте п’ятдесят днів, <i>і тоді</i> принесіть нове хлібне приношення Господу:
<p>17 від осель ваших приносьте два хліби возношення, які повинні складатися з двох десятих частин <i>ефи</i> пшеничного борошна і повинні бути спечені кислі, <i>як</i> перший плід Господу;
<p>18 разом із хлібами представте сім агнців без вад, однолітніх, і з великої худоби одного тельця і двох баранів [без вад]; нехай буде це у всепалення Господу, і хлібне приношення й узливання до них, у жертву, у приємні пахощі Господу.
<p>19 Приготуйте також з <i>отари</i> кіз одного козла в жертву за гріх і двох однолітніх агнців у жертву мирну [разом із хлібом першого плоду];
<p>20 священик повинен принести це, потрясаючи перед Господом, разом з хлібами потрясіння першого плоду і з двома агнцями, і це буде святинею Господу; священикові, [який приносить, це належить];
<p>21 і скликайте <i>народ</i> у цей день, священне зібрання нехай буде у вас, ніякої роботи не виконуйте: це постанова вічна у всіх оселях ваших у роди ваші.
<p>22 Коли будете жати жниво на землі вашій, не дожинай до краю поля твого, коли жнеш, і залишок від жаття твого не підбирай; бідному і прибульцеві залиш це. Я Господь, Бог ваш.
<p>23 І сказав Господь Мойсеєві, говорячи:
<p>24 скажи синам Ізраїлевим: у сьомий місяць, у перший [день] місяця нехай буде у вас спокій, свято труб, священне зібрання [нехай буде у вас];
<p>25 ніякої роботи не виконуйте і приносьте жертву Господу.
<p>26 І сказав Господь Мойсеєві, говорячи:
<p>27 також у дев’ятий [день] сьомого місяця цього, день очищення, нехай буде у вас священне зібрання; смиряйте душі ваші і приносьте жертву Господу;
<p>28 ніякої справи не робіть у день цей, бо це день очищення, щоб очистити вас перед лицем Господа, Бога вашого;
<p>29 а всяка душа, що не смирить себе в цей день, знищиться з народу свого;
<p>30 і якщо яка душа буде робити яку-небудь справу в день цей, Я знищу ту душу з народу її;
<p>31 ніякої справи не робіть: ця постанова вічна в роди ваші, в усіх оселях ваших;
<p>32 це для вас субота спокою, і смиряйте душі ваші, з вечора дев’ятого [дня] місяця; від вечора до вечора [десятого дня місяця] святкуйте суботу вашу.
<p>33 І сказав Господь Мойсеєві, говорячи:
<p>34 скажи синам Ізраїлевим: з п’ятнадцятого дня того самого сьомого місяця свято кущів, сім днів Господу;
<p>35 у перший день священне зібрання, ніякої роботи не виконуйте;
<p>36 <i>протягом</i> семи днів приносьте жертву Господу; у восьмий день священне зібрання нехай буде у вас, і приносьте жертву Господу: це віддання свята, ніякої роботи не виконуйте.
<p>37 Ось свята Господні, в які слід скликати священне зібрання, щоб приносити у жертву Господу всепалення, хлібне приношення, заколені жертви й узливання, кожне у свій день,
<p>38 крім субот Господніх і крім дарів ваших, і крім всіх обітниць ваших і крім усього, <i>що приноситься</i> з ревности вашої, що ви даєте Господу.
<p>39 А в п’ятнадцятий день сьомого місяця, коли ви збираєте врожай землі, святкуйте свято Господнє сім днів: у перший день спокій і у восьмий день спокій;
<p>40 у перший день візьміть собі віття красивих дерев, віття пальмове і віття дерев широколистих і верб річкових, і веселіться перед Господом Богом вашим сім днів;
<p>41 і святкуйте це свято Господнє сім днів у році: це постанова вічна в роди ваші; у сьомий місяць святкуйте його;
<p>42 у кущах живіть сім днів; усякий тубілець ізраїльтянин повинен жити в кущах,
<p>43 щоб знали роди ваші, що в кущах оселив Я синів Ізраїлевих, коли вивів їх із землі Єгипетської. Я Господь, Бог ваш.
<p>44 І оголосив Мойсей синам Ізраїлевим про свята Господні.
<h4>24</h4>
<p>1 І сказав Господь Мойсеєві, говорячи:
<p>2 накажи синам Ізраїлевим, щоб вони принесли тобі єлею чистого, вичавленого, для освітлення, щоб постійно горів світильник;
<p>3 ззовні завіси <i>ковчега</i> одкровення в скинії зібрання Аарон [і сини його] повинні ставити його перед Господом з вечора до ранку завжди: це вічна постанова в роди ваші;
<p>4 на свічнику чистому повинні вони ставити світильник перед Господом завжди.
<p>5 І візьми пшеничного борошна і спечи з нього дванадцять хлібів; у кожному хлібі повинні бути дві десятих <i>ефи</i>;
<p>6 і поклади їх у два ряди, по шість у ряд, на чистому столі перед Господом;
<p>7 і поклади на [кожен] ряд чистого ливану [і соли], і буде це при хлібі, у пам’ять, у жертву Господу;
<p>8 у кожен день суботи постійно слід класти їх перед Господом від синів Ізраїлевих: це завіт вічний;
<p>9 вони будуть належати Аарону і синам його, які будуть їсти їх на святому місці, бо це велика святиня для них із жертв Господніх: <i>це</i> постанова вічна.
<p>10 І вийшов син однієї ізраїльтянки, що народилася від єгиптянина, до синів Ізраїлевих, і посварився у стані син ізраїльтянки з ізраїльтянином;
<p>11 хулив син ізраїльтянки ім’я [Господнє] і лихословив. І привели його до Мойсея [ім’я ж матері його Саломиф, дочка Давриїна, з племені Данового];
<p>12 і посадили його під варту, доки не буде оголошена їм воля Господня.
<p>13 І сказав Господь Мойсеєві, говорячи:
<p>14 виведи того, хто лихословив, геть зі стану, і всі, хто чув, нехай покладуть руки свої на голову його, і вся громада поб’є його камінням;
<p>15 і синам Ізраїлевим скажи: хто буде лихословити Бога свого, той понесе гріх свій;
<p>16 і хулитель ім’я Господнього повинен померти, камінням поб’є його вся громада: чи прибулець, чи тубілець стане хулити ім’я [Господнє], відданий буде на смерть.
<p>17 Хто уб’є яку-небудь людину, той відданий буде на смерть.
<p>18 Хто уб’є худобу, повинен заплатити за неї, худобу за худобу.
<p>19 Хто зробить ушкодження на тілі ближнього свого, тому слід зробити те саме, що він зробив:
<p>20 перелом за перелом, око за око, зуб за зуб; як він зробив ушкодження на тілі людини, так і йому треба зробити.
<p>21 Хто уб’є худобу, повинен заплатити за неї; а хто уб’є людину, того треба віддати на смерть.
<p>22 Один суд повинен бути у вас, як для прибульця, так і для тубільця; бо Я Господь, Бог ваш.
<p>23 І сказав Мойсей синам Ізраїлевим; і вивели того, хто лихословив, геть зі стану, і побили його камінням, і зробили сини Ізраїлеві, як повелів Господь Мойсеєві.
<h4>25</h4>
<p>1 І сказав Господь Мойсею на горі Синаї, говорячи:
<p>2 оголоси синам Ізраїлевим і скажи їм: коли прийдете в землю, яку Я даю вам, тоді земля повинна покоїтися в суботу Господню;
<p>3 шість років засівай поле твоє і шість років обрізуй виноградник твій, і збирай плоди їх,
<p>4 а в сьомий рік буде субота спокою землі, субота Господня: поля твого не засівай і виноградника твого не обрізуй;
<p>5 що саме виросте на жниві твоєму, не пожинай, і грон з необрізаної лози твоєї не знімай; нехай буде це рік спокою землі;
<p>6 і буде це упродовж суботи землі <i>усім</i> вам у їжу, тобі і рабові твоєму, і рабі твоїй, і найманцеві твоєму, і поселенцеві твоєму, що оселився у тебе;
<p>7 і худобі твоїй і звірам, які на землі твоїй, нехай будуть усі плоди її в їжу.
<p>8 І нарахуй собі сім суботніх років, сім разів по сім років, щоб було у тебе в семи суботніх роках сорок дев’ять років;
<p>9 і засурми трубою в сьомий місяць, у десятий [день] місяця, у день очищення засурміть трубою по всій землі вашій;
<p>10 і освятіть п’ятдесятий рік і оголосіть свободу на землі всім жителям її: нехай буде це у вас ювілей; і поверніться кожен у володіння своє, і кожен поверніться у своє плем’я.
<p>11 П’ятдесятий рік нехай буде у вас ювілейний: не сійте і не жніть, що саме виросте на землі, і не знімайте ягід з необрізаної лози,
<p>12 бо це ювілей: священним нехай буде він для вас; з поля їжте врожай його.
<p>13 В ювілейний рік повертайтеся кожен у володіння своє.
<p>14 Якщо будеш продавати що ближньому твоєму, або будеш купувати що у ближнього твого, не кривдьте одне одного;
<p>15 за розрахунком років після ювілею ти повинен купувати у ближнього твого, і за розрахунком років прибутку він повинен продавати тобі;
<p>16 якщо багато <i>залишається</i> років, збільши ціну; а якщо мало років <i>залишається</i>, зменши ціну, бо за відповідну кількість <i>років</i> жнив він продає тобі.
<p>17 Не кривдьте одне одного; бійся Бога твого, бо Я Господь, Бог ваш.
<p>18 Виконуйте постанови Мої, і зберігайте закони Мої і виконуйте їх, і будете жити спокійно на землі;
<p>19 і буде земля давати плід свій, і будете їсти досита, і будете жити спокійно на ній.
<p>20 Якщо скажете: що ж нам їсти в сьомий рік, коли ми не будемо ні сіяти, ні збирати врожаї наші?
<p>21 Я пошлю благословення Моє на вас у шостий рік, і він принесе врожаю на три роки;
<p>22 і будете сіяти у восьмий рік, але будете їсти врожаї старі до дев’ятого року; доки не вистигне врожай його, будете їсти старе.
<p>23 Землю не слід продавати назавжди, бо Моя земля: ви прибульці і поселенці у Мене;
<p>24 по всій землі володіння вашого дозволяйте викуп землі.
<p>25 Якщо брат твій зубожіє і продасть від володіння свого, то прийде близький його родич і викупить продане братом його;
<p>26 якщо ж нема кому за нього викупити, але сам він буде мати достаток і знайде, скільки потрібно на викуп,
<p>27 то нехай він розрахує роки продажу свого і поверне залишок тому, кому він продав, і вступить знову у володіння своє;
<p>28 якщо ж не знайде рука його, скільки потрібно повернути йому, то продане ним залишиться у руках покупця до ювілейного року, а в ювілейний рік відійде воно, і він знову вступить у володіння своє.
<p>29 Якщо хто продасть житловий будинок у місті, <i>огородженому</i> стіною, то викупити його можна до закінчення року від продажу його: протягом року викупити його можна;
<p>30 якщо ж не буде він викуплений до закінчення цілого року, то будинок, який у місті, що має стіну, залишиться назавжди у покупця його в роди його, і в ювілей не відійде <i>від нього</i>.
<p>31 А будинки в селищах, навколо яких нема стіни, слід вважати нарівні з полем землі: викуповувати їх [завжди] можна, і в ювілей вони відходять.
<p>32 А міста левитів, будинки в містах володіння їх, левитам завжди можна викуповувати;
<p>33 а хто з левитів не викупить, то проданий будинок у місті володіння їх у ювілей відійде, бо будинки в містах левитських складають їхнє володіння серед синів Ізраїлевих;
<p>34 і поля навколо міст їхніх продавати не можна, бо це вічне володіння їх.
<p>35 Якщо брат твій зубожіє і прийде в занепад у тебе, то підтримай його, чи прибулець він, або поселенець, щоб він жив з тобою;
<p>36 не бери від нього лихви і прибутку і бійся Бога твого; [Я Господь,] щоб жив брат твій з тобою;
<p>37 срібла твого не віддавай йому в лихву і хліба твого не віддавай йому для <i>одержання</i> прибутку.
<p>38 Я Господь, Бог ваш, Який вивів вас із землі Єгипетської, щоб дати вам землю Ханаанську, щоб бути вашим Богом.
<p>39 Коли зубожіє в тебе брат твій і буде проданий тобі, то не накладай на нього роботи рабської:
<p>40 він повинен бути у тебе як найманець, як поселенець; до ювілейного року нехай працює у тебе,
<p>41 а <i>тоді</i> нехай відійде він від тебе, сам і діти його з ним, і повернеться у плем’я своє, і вступить знову у володіння батьків своїх,
<p>42 тому що вони — Мої раби, яких Я вивів із землі Єгипетської: не слід продавати їх, як продають рабів;
<p>43 не пануй над ним з жорстокістю і бійся Бога твого.
<p>44 А щоб раб твій і рабиня твоя були у тебе, то купуйте собі раба і рабиню в народів, які навколо вас;
<p>45 також і з дітей поселенців, що оселилися у вас, можете купувати, і з племені їх, яке у вас, що народилося у них в землі вашій, і вони можуть бути вашою власністю;
<p>46 можете передавати їх у спадщину і синам вашим після себе, як маєток; вічно володійте ними, як рабами. А над братами вашими, синами Ізраїлевими, один над одним не володарюйте, не пануйте з жорстокістю.
<p>47 Якщо прибулець або поселенець твій буде мати достаток, а брат твій перед ним зубожіє і продасться прибульцеві, що оселився у тебе, або кому-небудь із племені прибульця,
<p>48 то після продажу можна викупити його; хто-небудь із братів його повинен викупити його,
<p>49 або дядько його, або син дядька його повинен викупити його, або хто-небудь з родичів його, з племені його, повинен викупити його; або якщо буде мати достаток, сам викупиться.
<p>50 І він повинен розрахуватися з покупцем його, <i>починаючи</i> від того року, коли він продав себе, до року ювілейного, і срібло, за яке він продав себе, слід віддати йому за кількістю років; як тимчасовий найманець він повинен бути в нього;
<p>51 і якщо ще багато <i>залишається</i> років, то за мірою їх він повинен віддати у викуп за себе срібло, за яке він куплений;
<p>52 якщо ж мало залишається років до ювілейного року, то він повинен порахувати і за мірою років віддати за себе викуп.
<p>53 Він повинен бути у нього, як найманець, в усі роки; він не повинен панувати над ним з жорстокістю в очах твоїх.
<p>54 Якщо ж він не викупиться таким чином, то в ювілейний рік відійде сам і діти його з ним,
<p>55 тому що сини Ізраїлеві Мої раби; вони Мої раби, яких Я вивів із землі Єгипетської. Я Господь, Бог ваш.
<h4>26</h4>
<p>1 Не робіть собі кумирів та ідолів, і стовпів не ставте у себе, і каменів з зображеннями не кладіть у землі вашій, щоб кланятися перед ними, бо Я Господь Бог ваш.
<p>2 Суботи Мої додержуйте і святилище Моє шануйте: Я Господь.
<p>3 Якщо ви будете чинити за уставами Моїми і заповіді Мої будете зберігати і виконувати їх,
<p>4 то Я дам вам дощі у свій час, і земля дасть плоди свої, і дерева польові дадуть плід свій;
<p>5 і молотьба <i>хліба</i> буде досягати у вас збирання винограду, збирання винограду буде досягати посіву, і будете їсти хліб свій досита, і будете жити на землі [вашій] безпечно;
<p>6 пошлю мир на землю [вашу], ляжете, і ніхто вас не потурбує, прожену лютих звірів із землі [вашої], і меч не пройде по землі вашій;
<p>7 і будете проганяти ворогів ваших, і впадуть вони перед вами від меча;
<p>8 п’ятеро вас проженуть сотню, і сотня з вас прожене десять тисяч, і впадуть вороги ваші перед вами від меча;
<p>9 зглянусь на вас [і благословлю вас], і плідними зроблю вас, і розмножу вас, і буду твердим у завіті Моїм з вами;
<p>10 і будете їсти старе минулорічне, і викинете старе заради нового;
<p>11 і поставлю оселю Мою серед вас, і душа Моя не погордує вами;
<p>12 і буду ходити серед вас і буду вашим Богом, а ви будете Моїм народом.
<p>13 Я Господь Бог ваш, Який вивів вас із землі Єгипетської, щоб ви не були там рабами, і знищив кайдани ярма вашого, і повів вас з піднятою головою.
<p>14 Якщо ж не послухаєте Мене і не будете виконувати всіх заповідей цих,
<p>15 і якщо знехтуєте Мої постанови, і якщо душа ваша зневажить Мої закони, так що ви не будете виконувати всіх заповідей Моїх, порушивший завіт Мій, —
<p>16 то і Я зроблю з вами це: пошлю на вас жах, чахлість і гарячку, від яких стомляться очі і змучиться душа, і будете сіяти насіння ваше марно, і вороги ваші з’їдять його;
<p>17 відверну лице Моє від вас, і впадете перед ворогами вашими, і будуть панувати над вами вороги ваші, і побіжите, коли ніхто не буде гнатися за вами.
<p>18 Якщо і після всього цього не послухаєте Мене, то Я всемеро збільшу покарання за гріхи ваші,
<p>19 і зломлю горду завзятість вашу, і небо ваше зроблю, як залізо, і землю вашу, як мідь;
<p>20 і марно буде виснажуватися сила ваша, і земля ваша не дасть плодів своїх, і дерева землі [вашої] не дадуть плодів своїх.
<p>21 Якщо ж [після цього] підете проти Мене і не захочете слухати Мене, то Я додам вам ударів усемеро за гріхи ваші:
<p>22 пошлю на вас звірів польових, які позбавлять вас дітей, знищать худобу вашу і вас зменшать, так що опустіють дороги ваші.
<p>23 Якщо і після цього не виправитесь і підете проти Мене,
<p>24 то і Я [в люті] піду проти вас і уражу вас усемеро за гріхи ваші,
<p>25 і наведу на вас мстивий меч у помсту за завіт; якщо ж ви сховаєтеся в містах ваших, то пошлю на вас моровицю, і віддані будете в руки ворога;
<p>26 хліб, що підкріплює <i>людину</i>, винищу у вас; десять жінок будуть пекти хліб ваш в одній печі і будуть віддавати хліб ваш на вагу; ви будете їсти і не будете ситі.
<p>27 Якщо ж і після цього не послухаєте Мене і підете проти Мене,
<p>28 то і Я в гніві піду проти вас і покараю вас усемеро за гріхи ваші,
<p>29 і будете їсти плоть синів ваших, і плоть дочок ваших будете їсти;
<p>30 розорю висоти ваші і зруйную стовпи ваші, і вивергну трупи ваші на уламки ідолів ваших, і гребуватиме душа Моя вами;
<p>31 міста ваші зроблю пустелею, і спустошу святилища ваші, і не буду чути приємних пахощів [жертв] ваших;
<p>32 спустошу землю [вашу], так що здивуються щодо неї вороги ваші, що оселилися на ній;
<p>33 а вас розсію між народами й вийму вслід вам меч, і буде земля ваша порожня і міста ваші зруйновані.
<p>34 Тоді задовольнить себе земля за суботи свої в усі дні запустіння [свого]; коли ви будете в землі ворогів ваших, тоді буде спочивати земля і задовольнить себе за суботи свої;
<p>35 в усі дні запустіння [свого] буде вона спочивати, скільки не спочивала в суботи ваші, коли ви жили на ній.
<p>36 Хто залишиться з вас, пошлю в серця їхні полохливість на землі ворогів їхніх, і шелест листка від вітру пожене їх, і побіжать, як від меча, і впадуть, коли ніхто їх не переслідує,
<p>37 і спіткнуться один на одного, як від меча, між тим як ніхто не переслідує, і не буде у вас сили протистояти ворогам вашим;
<p>38 і загинете між народами, і пожере вас земля ворогів ваших;
<p>39 а хто залишиться з вас, вичахнуть за свої беззаконня в землях ворогів ваших і за беззаконня батьків своїх вичахнуть;
<p>40 тоді зізнаються вони у беззаконні своїм, і в беззаконні батьків своїх, як вони чинили злочини проти Мене і йшли проти Мене,
<p>41 <i>за що</i> і Я [у гніві] йшов проти них і ввів їх у землю ворогів їхніх; тоді скориться необрізане серце їх, і тоді потерплять вони за беззаконня свої.
<p>42 І Я згадаю завіт Мій з Яковом і завіт Мій з Ісааком, і завіт Мій з Авраамом згадаю, і землю згадаю;
<p>43 тоді, коли земля залишена буде ними і буде задовольняти себе за суботи свої, спустівши від них, і вони будуть терпіти за своє беззаконня, за те, що нехтували закони Мої і душа їх гребувала постановами Моїми,
<p>44 і тоді, коли вони будуть у землі ворогів їхніх, — Я не знехтую ними і не погребую ними до того, щоб знищити їх, щоб зруйнувати завіт Мій з ними, бо Я Господь, Бог їх;
<p>45 згадаю для них завіт із предками, яких вивів Я з землі Єгипетської перед очима народів, щоб бути їхнім Богом. Я Господь.
<p>46 Ось постанови і повеління і закони, які постановив Господь між Собою і між синами Ізраїлевими на горі Синаї, через Мойсея.
<h4>27</h4>
<p>1 І сказав Господь Мойсеєві, говорячи:
<p>2 оголоси синам Ізраїлевим і скажи їм: якщо хто дає обітницю присвятити душу Господу за оцінкою твоєю,
<p>3 то оцінка твоя чоловіку від двадцяти років до шістдесяти повинна бути п’ятдесят сиклів срібних, за сиклем священним;
<p>4 якщо ж це жінка, то оцінка твоя повинна бути тридцять сиклів;
<p>5 від п’яти років до двадцяти оцінка твоя чоловікові повинна бути двадцять сиклів, а жінці — десять сиклів;
<p>6 а від місяця до п’яти років оцінка твоя чоловікові повинна бути п’ять сиклів срібла, а жінці оцінка твоя три сиклі срібла;
<p>7 від шістдесяти років і вище чоловіку оцінка твоя повинна бути п’ятнадцять сиклів срібла, а жінці — десять сиклів.
<p>8 Якщо ж він бідний і не в силах <i>віддати</i> за оцінкою твоєю, то нехай представлять його священикові, і священик нехай оцінить його: відповідно до достатку того, хто дає обітницю, нехай оцінить його священик.
<p>9 Якщо ж то буде худоба, яку приносять у жертву Господу, то усе, що дано Господу, повинно бути святим:
<p>10 не слід вимінювати його і заміняти добре гіршим, або погане добрим; якщо ж стане хто заміняти худобу на худобу, то і вона і заміна її буде святинею.
<p>11 Якщо ж то буде яка-небудь худоба нечиста, яку не приносять у жертву Господу, то слід представити худобу священикові,
<p>12 і священик оцінить її, добра вона чи недобра, і як оцінить священик, так і повинно бути;
<p>13 якщо ж хто хоче викупити її, то нехай додасть п’яту частину до оцінки твоєї.
<p>14 Якщо хто освячує будинок свій у святиню Господу, то священик повинен оцінити його, добрий він чи недобрий, і як оцінить його священик, так і відбудеться;
<p>15 якщо ж той, хто посвятив, захоче викупити будинок свій, то нехай додасть п’яту частину срібла оцінки твоєї, і <i>тоді</i> буде його.
<p>16 Якщо поле зі свого володіння посвятить хто Господу, то оцінка твоя повинна бути за мірою посіву: за посів хомера ячменю п’ятдесят сиклів срібла;
<p>17 якщо від ювілейного року посвячує хто поле своє, — повинно відбутися за оцінкою твоєю;
<p>18 якщо ж після ювілею посвячує хто поле своє, то священик повинен розрахувати срібло за кількістю років, що залишилися до ювілейного року, і слід зменшити від оцінки твоєї;
<p>19 якщо ж захоче викупити поле той, хто посвятив його, то нехай він додасть п’яту частину срібла до оцінки твоєї, і воно залишиться за ним;
<p>20 якщо ж він не викупить поля, і буде продане поле іншій людині, то вже не можна викупити:
<p>21 поле те, коли воно в ювілей відійде, буде святинею Господу, ніби поле закляте; священикові дістанеться воно у володіння.
<p>22 А якщо хто посвятить Господу поле куплене, яке не з полів його володіння,
<p>23 то священик повинен розрахувати йому міру оцінки до ювілейного року, і повинен він віддати за розрахунком у той самий день, як святиню Господню;
<p>24 поле ж у ювілейний рік перейде знову до того, у кого куплене, кому належить володіння тієї землі.
<p>25 Всяка оцінка твоя повинна бути за сиклем священним, двадцять гер повинно бути у сиклі.
<p>26 Тільки первістків із худоби, які за першістю належать Господу, не повинен ніхто посвячувати: чи віл то, або дрібна худоба, — Господні вони.
<p>27 Якщо ж худоба нечиста, то слід викупити за оцінкою твоєю і додати до того п’яту частину; якщо не викуплять, то слід продати за оцінкою твоєю.
<p>28 Тільки все закляте, що під закляттям віддає людина Господу зі своєї власности, — чи людину, чи худобу, чи поле свого володіння, — не продається і не викуповується: усе закляте є велика святиня Господня;
<p>29 усе закляте, що закляте від людей, не викуповується: воно повинне бути віддане на смерть.
<p>30 І всяка десятина на землі з насіння землі і з плодів дерева належить Господу: це святиня Господня;
<p>31 якщо ж хто захоче викупити десятину свою, то нехай додасть до <i>ціни</i> її п’яту частину.
<p>32 І всяку десятину з великої і дрібної худоби, з усього, що проходить під жезлом десяте, слід присвячувати Господу;
<p>33 не слід розбирати, добре те чи недобре, і не слід заміняти його; якщо ж хто замінить його, то і саме воно й заміна його буде святинею і не може бути викуплене.
<p>34 Ось заповіді, які заповів Господь Мойсеєві для синів Ізраїлевих на горі Синаї.
