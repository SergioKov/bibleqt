<h2></h2>
<h4>1</h4>
<p>1 Пророче видіння, яке бачив пророк Аввакум.
<p>2 Доки, Господи, я буду взивати, і Ти не чуєш, буду волати до Тебе про насильство, і Ти не спасаєш?
<p>3 Для чого даєш мені бачити злодійство і дивитися на біди? Грабіжництво і насильство переді мною, і постає ворожнеча і піднімається розбрат.
<p>4 Від цього закон утратив силу, і суду правильного немає: оскільки нечестивий долає праведного, то і суд відбувається спотворений.
<p>5 Подивіться між народами й уважно вглядіться, і ви дуже здивуєтеся; бо Я зроблю у дні ваші таке діло, якому ви не повірили б, якби вам розповідали.
<p>6 Бо ось, Я підніму халдеїв, народ жорстокий і неприборканий, який ходить по широтах землі, щоб заволодіти селищами, які не належать йому.
<p>7 Страшний і грізний він; від нього самого походить суд його і влада його.
<p>8 Швидші за барсів коні його і прудкіші за вечірніх вовків; скаче у різні сторони кіннота його; здалеку приходять вершники його, прилітають, як орел, що кидається на здобич.
<p>9 Увесь він іде для грабунку; спрямувавши лице своє вперед, він забирає полонених, як пісок.
<p>10 І з царів він знущається, і князі служать йому посміховищем; з усякої фортеці він сміється: насипає облоговий вал і бере її.
<p>11 Тоді гордовитим стає дух його, і він ходить і буйствує; сила його — бог його.
<p>12 Але чи не Ти з давнини Господь Бог мій, Святий мій? ми не помремо! Ти, Господи, тільки для суду попустив його. Скеле моя! для покарання Ти призначив його.
<p>13 Чистим очам Твоїм невластиво дивитися на злодіяння, і дивитися на утиск Ти не можеш; для чого ж Ти дивишся на злодіїв і мовчиш, коли нечестивець поглинає того, хто праведніший за нього,
<p>14 і залишаєш людей, як рибу в морі, як плазунів, у яких немає володаря?
<p>15 Усіх їх тягає вудкою, захоплює у сіть свою і забирає їх у неводи свої, і від того радіє і торжествує.
<p>16 За те приносить жертви сіті своїй і кадить неводу своєму, тому що від них рясна частка його і розкішна їжа його.
<p>17 Невже для цього він повинен спорожняти свою сіть і безперестанно винищувати народи без пощади?
<h4>2</h4>
<p>1 На варту мою став я і, стоячи на вежі, спостерігав, щоб дізнатися, що скаже Він у мені, і що мені відповідати на скаргу мою?
<p>2 І відповів мені Господь і сказав: запиши видіння і накресли ясно на скрижалях, щоб той, хто читає, легко міг прочитати,
<p>3 бо видіння стосується ще визначеного часу і говорить про кінець і не обмане; і хоч би і сповільниться, чекай на нього, бо неодмінно збудеться, не відміниться.
<p>4 Ось, душа гордовита не заспокоїться, а праведний своєю вірою живий буде.
<p>5 Гордовита людина, як вино, що бродить, не заспокоюється, так що розширює душу свою, як пекло, і, як смерть, вона ненаситна, і збирає до себе всі народи, і захоплює собі всі племена.
<p>6 Але чи не всі вони будуть говорити про нього притчу і глузливу пісню: «горе тому, хто без міри збагачує себе не своїм, — чи надовго? — й обтяжує себе заставами!»
<p>7 Чи не постануть раптово ті, які будуть мучити тебе, і чи не піднімуться проти тебе грабіжники, і ти дістанешся їм на розкрадання?
<p>8 Оскільки ти пограбував багато народів, то й тебе пограбують усі інші народи за пролиття крови людської, за розорення країни, міста й усіх, що живуть у ньому.
<p>9 Горе тому, хто жадає несправедливих придбань для дому свого, щоб влаштувати гніздо своє на висоті і тим убезпечити себе від руки нещастя!
<p>10 Безславність вигадав ти для твого дому, знищуючи багато народів, і згрішив проти душі твоєї.
<p>11 Камені зі стін заволають і поперечини з дерева будуть відповідати їм:
<p>12 «горе тому, хто будує місто на крові і споруджує укріплення неправдою!»
<p>13 Ось, чи не від Господа Саваофа це, що народи трудяться для вогню і племена мучать себе марно?
<p>14 Бо земля наповниться пізнанням слави Господа, як води наповнюють море.
<p>15 Горе тобі, що подаєш ближньому своєму питво з домішкою злости своєї і робиш його п’яним, щоб бачити сором його!
<p>16 Ти переситився соромом замість слави; пий же і ти і показуй сором, — повернеться і до тебе чаша правиці Господньої і посоромлення на славу твою.
<p>17 Бо злодійство твоє на Ливані звалиться на тебе за знищення зляканих тварин, за пролиття крови людської, за спустошення країни, міста й усіх, що живуть у ньому.
<p>18 Що за користь від ідола, зробленого художником, цього відлитого лжеучителя, хоча скульптор, роблячи німих кумирів, покладається на свій витвір?
<p>19 Горе тому, хто говорить дереву: «встань!» і безсловесному каменю: «пробудися!» Чи навчить він чого-небудь? Ось, він обкладений золотом і сріблом, але дихання у ньому немає.
<p>20 А Господь — у святому храмі Своєму: нехай мовчить вся земля перед лицем Його!
<h4>3</h4>
<p>1 Молитва Аввакума пророка, для співу.
<p>2 Господи! почув я слух Твій й убоявся. Господи! зверши діло Твоє серед років, серед літ яви його; у гніві згадай про милість.
<p>3 Бог від Фемана гряде і Святий — від гори Фаран. Покрила небеса велич Його, і славою Його наповнилася земля.
<p>4 Блиск її — як сонячне світло; від руки Його промені, і тут тайник Його сили!
<p>5 Перед лицем Його йде моровиця, а за стопами Його — пекучий вітер.
<p>6 Він став і похитнув землю; споглянув, і в трепет привів народи; вікові гори розпалися, первісні пагорби обпали; путі Його вічні.
<p>7 Смутними бачив я намети ефіопські; затряслися намети землі Мадіамської.
<p>8 Хіба на ріки запалав, Господи, гнів Твій? хіба на ріки — обурення Твоє, чи на море — лють Твоя, що Ти зійшов на коней Твоїх, на колісниці Твої спасительні?
<p>9 Ти оголив лук Твій за клятвеною обітницею, даною колінам. Ти потоками розсік землю.
<p>10 Побачивши Тебе, затремтіли гори, ринули води; безодня подала голос свій, високо підняла руки свої;
<p>11 сонце і місяць зупинилися на місці своєму перед світлом летючих стріл Твоїх, перед сяйвом блискаючих списів Твоїх.
<p>12 У гніві прямуєш Ти по землі і в обуренні подавляєш народи.
<p>13 Ти виступаєш для спасіння народу Твого, для спасіння помазаного Твого. Ти знищуєш главу нечестивого дому, оголюючи його від основи до верху.
<p>14 Ти проколюєш списами його главу вождів його, коли вони, як вихор, кинулися розбити мене, у радощах, ніби думаючи поглинути бідного потаємно.
<p>15 Ти з конями Твоїми проклав путь по морю, через безодню великих вод.
<p>16 Я почув, і затремтіли нутрощі мої; при звістці про це затремтіли губи мої, біль проник у кістки мої, і коливається місце піді мною; а я повинен бути спокійним у день нещастя, коли прийде на народ мій грабіжник його.
<p>17 Хоч би не розцвіла смоковниця і не було плоду на виноградних лозах, і маслина зрадила, і нива не дала плоду, хоч би не стало овець у загоні і рогатої худоби у стійлах, —
<p>18 але і тоді я буду радуватися у Господі і веселитися у Бозі за спасіння моє.
<p>19 Господь Бог — сила моя: Він зробить ноги мої, як у оленя, і на висоти мої зведе мене! [Начальникові хору.]
