<h2></h2>
<h4>1</h4>
<p>1 І утвердився Соломон, син Давидів, у царстві своєму; і Господь Бог його <i>був</i> з ним, і підніс його високо.
<p>2 І наказав Соломон <i>зібратися</i> всьому Ізраїлю: тисячоначальникам і стоначальникам, і суддям, і всім начальникам у всьому Ізраїлі — главам поколінь.
<p>3 І пішли Соломон і все зібрання з ним на висоту, що в Гаваоні, тому що там була Божа скинія зібрання, яку спорудив Мойсей, раб Господній, у пустелі.
<p>4 Ковчег Божий приніс Давид з Кириаф-Іарима на місце, яке приготував для нього Давид, спорудивши для нього скинію в Єрусалимі.
<p>5 А мідний жертовник, який зробив Веселеїл, син Урія, сина Орового, <i>залишався</i> там, перед скинією Господньою, і знайшов його Соломон із зібранням.
<p>6 І там перед лицем Господа, на мідному жертовнику, що перед скинією зібрання, підніс Соломон тисячу всепалень.
<p>7 У ту ніч явився Бог Соломону і сказав йому: проси, що Мені дати тобі.
<p>8 І сказав Соломон Богу: Ти сотворив Давиду, батькові моєму, велику милість і поставив мене царем замість нього.
<p>9 Нехай же сповниться, Господи Боже, слово Твоє до Давида, батька мого. Окільки Ти поставив мене царем над народом численним, як порох земний,
<p>10 то нині дай мені премудрість і знання, щоб я <i>умів</i> виходити перед народом цим і входити, бо хто може управляти цим народом Твоїм великим?
<p>11 І сказав Бог Соломону: за те, що це було на серці твоєму, і ти не просив багатства, маєтків і слави і душ ворогів твоїх, і також не просив ти багатьох днів, а просив собі премудрости і знання, щоб управляти народом Моїм, над яким Я поставив тебе царем,
<p>12 премудрість і знання даються тобі, а багатство і маєтки і славу Я дам тобі такі, подібних до яких не бувало в царів раніше тебе і не буде після тебе.
<p>13 І прийшов Соломон з висоти, що в Гаваоні, від скинії зібрання, в Єрусалим і царював над Ізраїлем.
<p>14 І набрав Соломон колісниць і вершників; і було в нього тисяча чотириста колісниць і дванадцять тисяч вершників; і він розмістив їх у колісничних містах і при царі в Єрусалимі.
<p>15 І зробив цар срібло і золото в Єрусалимі рівноцінним <i>простому</i> каменю, а кедри, за безліччю їх, зробив рівноцінними сикоморам, що на низьких місцях.
<p>16 Коней Соломону приводили з Єгипту і з Куви; купці царські з Куви одержували їх за гроші.
<p>17 Колісниці одержували і доставляли з Єгипту кожну за шістсот <i>сиклів</i> срібла, а коня за сто п’ятдесят. У такий же спосіб вони руками своїми доставляли <i>це</i> всім царям хеттейським і царям арамейським.
<h4>2</h4>
<p>1 І поклав Соломон побудувати дім імені Господньому і дім царський для себе.
<p>2 І відрахував Соломон сімдесят тисяч носіїв і вісімдесят тисяч каменотесів у горах, і наглядачів над ними три тисячі шістсот.
<p>3 І послав Соломон до Хирама, царя Тирського, сказати: як робив ти з Давидом, батьком моїм, і надсилав йому кедри на побудову дому для нього, щоб жити в ньому, <i>так роби і зі мною</i>.
<p>4 Ось я будую дім імені Господа Бога мого, для присвяти Йому, щоб запалювати перед Ним запашне куріння, приносити постійно хліби предкладення і <i>возносити там</i> всепалення ранком і ввечері в суботи, і в новомісяччя, й у свята Господа Бога нашого, що назавжди заповідано Ізраїлю.
<p>5 І дім, який я будую, великий, тому що великий Бог наш, вище за всіх богів.
<p>6 І чи вистачить у кого сили побудувати Йому дім, коли небо і небеса небес не вміщають Його? І хто я, щоб міг побудувати Йому дім? Хіба <i>тільки</i> для куріння перед лицем Його.
<p>7 Отже, пришли мені чоловіка, який уміє робити <i>вироби</i> із золота, і зі срібла, і з міді, і з заліза, і з <i>пряжі</i> пурпурового, багряного і яхонтового <i>кольору,</i> і який знає як вирізувати і виконувати різьблену роботу, разом з художниками, які є в мене в Юдеї й в Єрусалимі, яких приготував Давид, батько мій.
<p>8 І пришли мені кедрових дерев, і кипарису і певгового дерева з Ливану, бо я знаю, що раби твої вміють рубати дерева ливанські. І ось раби мої підуть з рабами твоїми,
<p>9 щоб приготувати мені багато дерев, тому що дім, який я будую, великий і дивний.
<p>10 І ось дереворубам, що рубають дерева, рабам твоїм, я даю для їжі: пшениці двадцять тисяч ко́рів, і ячменю двадцять тисяч ко́рів, і вина двадцять тисяч батів, і оливкової олії двадцять тисяч батів.
<p>11 І відповів Хирам, цар Тирський, листом, який надіслав до Соломона: з любови до народу Свого Господь поставив тебе царем над ним.
<p>12 І <i>ще</i> сказав Хирам: благословенний Господь Бог Ізраїлів, що створив небо і землю, що дав царю Давиду сина мудрого, який має сенс і розум, що має намір будувати дім Господу і дім царський для себе.
<p>13 Отже, я посилаю [тобі] чоловіка розумного, що має знання, Хирам-Авия,
<p>14 сина <i>однієї</i> жінки з дочок Данових, — а батько його тирянин, — який уміє робити вироби з золота і зі срібла, з міді, із заліза, з каменів і з дерев, з <i>пряжі</i> пурпурового, яхонтового <i>кольору</i>, і з висону, і з багряниці, і вирізувати всяке різьблення, і виконувати все, що буде доручено йому разом з художниками твоїми і з художниками господаря мого Давида, батька твого.
<p>15 А пшеницю і ячмінь, оливкову олію і вино, про які ти говорив, господарю мій, пошли рабам твоїм.
<p>16 Ми ж нарубаємо дерев з Ливану, скільки потрібно тобі, і приженемо їх плотами морем у Яфу, а ти відвезеш їх в Єрусалим.
<p>17 І порахував Соломон усіх прибульців, які були <i>тоді</i> в землі Ізраїлевій, після переліку їх, зробленого Давидом, батьком його, — і знайшлося їх сто п’ятдесят три тисячі шістсот.
<p>18 І зробив він з них сімдесят тисяч носіїв і вісімдесят тисяч каменотесів у горах і три тисячі шістсот наглядачів, щоб вони спонукували народ до роботи.
<h4>3</h4>
<p>1 І почав Соломон будувати дім Господній у Єрусалимі на горі Моріа, яка вказана була Давиду, батькові його, на місці, яке приготував Давид, на току Орни ієвусеянина.
<p>2 Почав же він будувати у другий <i>день</i> другого місяця, у четвертий рік царювання свого.
<p>3 І ось основа, <i>покладена</i> Соломоном при будівництві дому Божого: довжина <i>його</i> шістдесят ліктів, за попередньою міркою, а ширина двадцять ліктів;
<p>4 і притвор, який перед домом, довжиною за шириною дому в двадцять ліктів, а висотою у сто двадцять. І обклав його всередині чистим золотом.
<p>5 Дім же головний обшив деревом кипарисовим і обклав його кращим золотом, і зробив на ньому пальми і ланцюжки.
<p>6 І обклав дім дорогими каменями для краси; золото ж <i>було</i> золото парваїмське.
<p>7 І покрив золотом дім, колоди, пороги і стіни його, [і вікна] і двері його, і вирізав на стінах херувимів.
<p>8 І зробив Святе Святих: довжина його за шириною дому у двадцять ліктів, і ширина його у двадцять ліктів; і покрив його кращим золотом на шістсот талантів.
<p>9 У цвяхах ваги до п’ятдесяти сиклів золота [у кожному цвяху]. Світлиці також покрив золотом.
<p>10 І зробив він у Святому Святих двох херувимів різьбленої роботи і покрив їх золотом.
<p>11 Крила херувимів <i>були</i> довжиною у двадцять ліктів. Одне крило в п’ять ліктів торкалося стіни дому, а друге крило теж у п’ять ліктів сходилося з крилом другого херувима;
<p>12 <i>так само</i> і крило другого херувима в п’ять ліктів торкалося стіни дому, а друге крило в п’ять ліктів сходилося з крилом другого херувима.
<p>13 Крила цих херувимів <i>були</i> розпростерті на двадцять ліктів; і вони стояли на ногах своїх, лицями своїми до храму.
<p>14 І зробив завісу з яхонтової, пурпурової і багряної <i>тканини</i> і з висону і зобразив на ній херувимів.
<p>15 І зробив перед храмом два стовпи, довжиною по тридцять п’ять ліктів, і капітелі на верху кожного в п’ять ліктів.
<p>16 І зробив ланцюжки, <i>як</i> у святилищі, і поклав на верху стовпів, і зробив сто ґранатових яблук і поклав на ланцюжки.
<p>17 І поставив стовпи перед храмом, один з правого боку, другий з лівого, і дав ім’я правому Іахин, а лівому ім’я Воаз.
<h4>4</h4>
<p>1 І зробив мідний жертовник: двадцять ліктів довжина його і двадцять ліктів ширина його і десять ліктів висота його.
<p>2 І зробив море відлите, — від краю його до краю його десять ліктів, — усе кругле, висотою в п’ять ліктів; і шнурок у тридцять ліктів обіймав його навколо;
<p>3 і <i>відлиті</i> подоби волів стояли під ним навколо з усіх боків; на десять ліктів оточували навколо море два ряди волів, вилитих одним литтям з ним.
<p>4 Стояло воно на дванадцяти волах: три дивилися на північ і три дивилися на захід, і три дивилися на південь, і три дивилися на схід, — і море на них зверху; зади ж їхні були звернені всередину під нього.
<p>5 Завтовшки воно <i>було</i> з долоню; і краї його, зроблені, як краї чаші, <i>були схожі</i> на лілею, яка розквітла. Воно вміщало до трьох тисяч батів.
<p>6 І зробив десять умивальниць, і поставив п’ять праворуч і п’ять ліворуч, щоб омивати у них, — те, що готується до всепалення омивали в них; море ж — для священиків, щоб вони омивались у ньому.
<p>7 І зробив десять золотих світильників, як їм належало бути, і поставив у храмі, п’ять праворуч і п’ять ліворуч.
<p>8 І зробив десять столів і поставив у храмі, п’ять праворуч і п’ять ліворуч, і зробив сто золотих чаш.
<p>9 І зробив священичий двір і великий двір і двері до двору, і вереї їх обклав міддю.
<p>10 Море поставив з правого боку, на південний схід.
<p>11 І зробив Хирам тази, і лопатки, і чаші [і кадильниці, і всі жертовні сосуди]. І закінчив Хирам роботу, яку виконував для царя Соломона в домі Божому;
<p>12 два стовпи і два опоясання вінців на верху стовпів, і дві сітки для покриття двох опоясань вінців, що на верху стовпів,
<p>13 і чотириста ґранатових яблук на двох сітках, два ряди ґранатових яблук для кожної сітки, для покриття двох опоясань вінців, що на стовпах.
<p>14 І підстави зробив він, і умивальниці зробив на підставах;
<p>15 одне море, і дванадцять волів під ним,
<p>16 і тази, і лопатки, і виделки, і все приладдя їх зробив Хирам-Авий царю Соломону для дому Господнього з полірованої міді.
<p>17 В околиці Йордану відливав їх цар, у глинистій землі, між Сокхофом і Цередою.
<p>18 І зробив Соломон усі ці речі у величезній кількості, так що не знали ваги міді.
<p>19 Також зробив Соломон усі речі для дому Божого і золотий жертовник, і столи, на яких хліби предкладення,
<p>20 і світильники і лампади їх, щоб запалювати їх за уставом перед давиром, з чистого золота;
<p>21 і квіти, і лампади, і щипці з золота, з найчистішого золота,
<p>22 і ножі, і кропильниці, і чаші, і лотки з найчистішого золота, і двері храму, — його внутрішні двері у Святе Святих, і двері храму у святилище, — з золота.
<h4>5</h4>
<p>1 І закінчилася вся робота, яку виконував Соломон для дому Господнього. І приніс Соломон присвячене Давидом, батьком його, і срібло і золото і всі речі і віддав у скарбниці дому Божого.
<p>2 Тоді зібрав Соломон старійшин Ізраїлевих і всіх глав колін, начальників поколінь синів Ізраїлевих, в Єрусалим, для перенесення ковчега завіту Господнього з міста Давидового, тобто <i>із</i> Сиона.
<p>3 І зібралися до царя всі ізраїльтяни на свято, у сьомий місяць.
<p>4 І прийшли усі старійшини Ізраїлеві. Левити взяли ковчег
<p>5 і понесли ковчег і скинію зібрання і всі речі священні, які в скинії, — понесли їх священики і левити.
<p>6 Цар же Соломон і вся громада Ізраїлева, яка зібралася до нього перед ковчегом, приносили жертви з овець і волів, яких неможливо перелічити і визначити, через їхню безліч.
<p>7 І принесли священики ковчег завіту Господнього на місце його, у давир храму — у Святе Святих, під крила херувимів.
<p>8 І херувими розпростирали крила над місцем ковчега, і покривали херувими ковчег і жердини його зверху.
<p>9 І висунулися жердини, так що головки жердин ковчега видні були перед давиром, але не висовувалися назовні, і вони там до цього дня.
<p>10 Не було в ковчезі нічого, крім двох скрижалей, які поклав Мойсей на Хориві, коли Господь уклав <i>завіт</i> із синами Ізраїлевими, після виходу їх з Єгипту.
<p>11 Коли священики вийшли зі святилища, бо усі священики, що знаходилися там, освятилися без різниці відділів;
<p>12 і левити співці, — усі вони, <i>тобто</i> Асаф, Еман, Ідифун і сини їхні, і брати їхні, — одягнені у висон, з кимвалами і з псалтирями і цитрами стояли на східному боці жертовника, і з ними сто двадцять священиків, ті, що сурмили трубами,
<p>13 і були, як один, які сурмили і співали, видаючи один голос на хваління і славослів’я Господа; і коли загримів звук труб і кимвалів і музичних інструментів, і хвалили Господа, бо Він благий, бо повік милість Його; тоді дім, дім Господній, наповнила хмара, і
<p>14 не могли священики стояти на служінні через хмару, бо слава Господня наповнила дім Божий.
<h4>6</h4>
<p>1 Тоді сказав Соломон: Господь сказав, що Він благоволить жити в мо́році,
<p>2 а я побудував дім і житло Тобі, [Святий,] місце для вічного Твого перебування.
<p>3 І обернувся цар лицем своїм і благословив усе зібрання ізраїльтян, — все зібрання ізраїльтян стояло, —
<p>4 і сказав: благословенний Господь Бог Ізраїлів, Який, що́ сказав устами Своїми Давиду, батькові моєму, виконав <i>нині</i> рукою Своєю! Він говорив:
<p>5 «з того дня, як Я вивів народ Мій із землі Єгипетської, Я не обрав міста в жодному з колін Ізраїлевих для побудови дому; в якому перебувало б ім’я Моє, і не обрав чоловіка, який був би правителем народу Мого Ізраїля,
<p>6 але обрав Єрусалим, щоб там перебувало ім’я Моє, і обрав Давида, щоб він був над народом Моїм Ізраїлем».
<p>7 І було на серці у Давида, батька мого, побудувати дім імені Господа, Бога Ізраїлевого.
<p>8 Але Господь сказав Давиду, батькові моєму: «у тебе є на серці побудувати храм імені Моєму; добре, що це на серці в тебе.
<p>9 Однак не ти побудуєш храму, а син твій, який вийде із стегон твоїх, — він побудує храм імені Моєму».
<p>10 І виконав Господь слово Своє, яке вирік: я вступив на місці Давида, батька мого, і сів на престолі Ізраїлевім, як сказав Господь, і побудував дім імені Господа Бога Ізраїлевого.
<p>11 І я поставив там ковчег, в якому завіт Господа, укладений Ним із синами Ізраїлевими.
<p>12 І став <i>Соломон</i> біля жертовника Господнього попереду всього зібрання ізраїльтян, і підняв руки свої, —
<p>13 бо Соломон зробив мідний амвон завдовжки у п’ять ліктів і шириною у п’ять ліктів, а висотою в три лікті, і поставив його посеред двору; і став на ньому, і схилив коліна перед усім зібранням ізраїльтян, і підняв руки свої до неба, —
<p>14 і сказав: Господи Боже Ізраїлів! Нема Бога, подібного до Тебе, ні на небі, ні на землі. Ти зберігаєш завіт і милість до рабів Твоїх, що ходять перед Тобою всім серцем своїм:
<p>15 Ти виконав рабу Твоєму Давиду, батькові моєму, те, що Ти говорив йому; що прорік Ти устами Твоїми, те в день цей виконав рукою Твоєю.
<p>16 І нині, Господи Боже Ізраїлів! виконай рабу Твоєму Давиду, батькові моєму, те, що Ти сказав йому, говорячи: не припиниться у тебе [муж,] який сидить перед лицем Моїм на престолі Ізраїлевім, якщо тільки сини твої будуть пильнувати за шляхами своїми, ходячи за законом Моїм так, як ти ходив переді Мною.
<p>17 І нині, Господи Боже Ізраїлів! нехай буде вірним слово Твоє, яке Ти прорік рабу Твоєму Давиду.
<p>18 Воістину, чи Богу жити з людьми на землі? Якщо небо і небеса небес не вміщають Тебе, тим менш храм цей, який побудував я.
<p>19 Але зглянься на молитву раба Твого і на прохання його, Господи Боже мій! почуй взивання і молитву, якою раб Твій молиться перед Тобою.
<p>20 Нехай будуть очі Твої відкриті на храм цей вдень і вночі, на місце, де Ти обіцяв покласти ім’я Твоє, щоб чути молитву, якою раб Твій буде молитися на місці цьому.
<p>21 Почуй моління раба Твого і народу Твого Ізраїля, якими вони будуть молитися на місці цьому; почуй з місця оселі Твоєї, з небес, почуй і помилуй!
<p>22 Коли хто згрішить проти ближнього свого, і будуть вимагати від нього клятви, щоб він поклявся, і буде звершуватися клятва перед жертовником Твоїм у храмі цьому,
<p>23 тоді Ти почуй з неба і вчини суд над рабами Твоїми, воздай винному, поклавши вчинок його на голову його, і виправдай правого, воздавши йому за правдою його.
<p>24 Коли вражений буде народ Твій Ізраїль ворогом за те, що згрішив перед Тобою, і вони звернуться <i>до Тебе</i>, і сповідають ім’я Твоє, і будуть просити і молитися перед Тобою в храмі цьому,
<p>25 тоді Ти почуй з неба, і прости гріх народу Твого Ізраїля, і поверни їх у землю, яку Ти дав їм і батькам їхнім.
<p>26 Коли закриється небо і не буде дощу за те, що вони згрішили перед Тобою, і будуть молитися на місці цьому, і сповідають ім’я Твоє, і навернуться від гріха свого, тому що Ти смирив їх,
<p>27 тоді Ти почуй з неба і прости гріх рабів Твоїх і народу Твого Ізраїля, показавши їм добрий шлях, яким іти їм, і пошли дощ на землю Твою, яку Ти дав народу Твоєму в спадщину.
<p>28 Чи голод буде на землі, чи буде моровиця, чи буде вітер палючий або іржа, сарана або черва, чи будуть тіснити його вороги його на землі володінь його, <i>чи буде</i> яка біда, яка хвороба,
<p>29 усяку молитву, усяке прохання, яке буде від якої-небудь людини або від усього народу Твого Ізраїля, коли вони відчують кожен біду свою і горе своє і простягнуть руки свої до храму цього,
<p>30 Ти почуй з неба — місця оселі Твоєї, і прости, і воздай кожному за всіма шляхами його, як Ти знаєш серце його, — бо Ти один знаєш серце синів людських, —
<p>31 щоб вони боялися Тебе і ходили шляхами Твоїми в усі дні, доки живуть на землі, яку Ти дав батькам нашим.
<p>32 Навіть і іноплемінник, який не від народу Твого Ізраїля, коли він прийде з землі далекої заради імені Твого великого і руки Твоєї могутньої і сили Твоєї простягнутої, і прийде і буде молитися біля храму цього,
<p>33 Ти почуй з неба, з місця оселі Твоєї, і зроби все, про що буде волати до Тебе іноплемінник, щоб усі народи землі узнали ім’я Твоє, і щоб боялися Тебе, як народ Твій Ізраїль, і знали, що Твоїм ім’ям називається дім цей, який побудував я.
<p>34 Коли вийде народ Твій на війну проти ворогів своїх шляхом, яким Ти пошлеш його, і буде молитися Тобі, звернувшись до міста цього, яке обрав Ти, і до храму, який я побудував імені Твоєму,
<p>35 тоді почуй з неба молитву їх і прохання їх і зроби, що потрібно для них.
<p>36 Коли вони згрішать перед Тобою, — тому що немає людини, яка не згрішила б, — і Ти прогніваєшся на них, і віддаси їх ворогові, і відведуть їх ті, що полонили їх, у землю далеку або близьку,
<p>37 і коли вони в землі, в яку будуть полонені, ввійдуть у себе і навернуться і будуть молитися Тобі в землі полону свого, говорячи: ми згрішили, зробили беззаконня, ми винні,
<p>38 і звернуться до Тебе всім серцем своїм і всією душею своєю в землі полону свого, куди відведуть їх у полон, і будуть молитися, звернувшись до землі своєї, яку Ти дав батькам їхнім, і до міста, яке обрав Ти, і до храму, який я побудував імені Твоєму, —
<p>39 тоді почуй з неба, з місця оселі Твоєї, молитву їх і прохання їх, і зроби, що потрібно для них, і прости народу Твоєму, в чому він згрішив перед Тобою.
<p>40 Боже мій! нехай будуть очі Твої відкриті і вуха Твої уважні до молитви на місці цьому.
<p>41 І нині, Господи Боже, стань на <i>місце</i> спокою Твого, Ти і ковчег могутности Твоєї. Священики Твої, Господи Боже, нехай одягнуться у спасіння, і преподобні Твої нехай насолодяться благами.
<p>42 Господи Боже! не відверни лиця помазаника Твого, пом’яни милости до Давида, раба Твого.
<h4>7</h4>
<p>1 Коли закінчив Соломон молитву, зійшов вогонь з неба і поглинув всепалення і жертви, і слава Господня наповнила дім.
<p>2 І не могли священики ввійти в дім Господній, тому що слава Господня наповнила дім Господній.
<p>3 І всі сини Ізраїлеві, бачачи, як зійшов вогонь і слава Господня на дім, упали лицем на землю, на поміст, і поклонилися, і славословили Господа, тому що Він благий, бо повік милість Його.
<p>4 Цар же і весь народ стали приносити жертви перед лицем Господа.
<p>5 І приніс цар Соломон у жертву двадцять дві тисячі волів і сто двадцять тисяч овець: так освятили дім Божий цар і весь народ.
<p>6 Священики стояли на служінні своєму, і левити з музичними інструментами Господа, які зробив цар Давид для прославлення Господа, бо вічна милість Його, тому що Давид славословив через них; священики ж сурмили перед ним, і весь Ізраїль стояв.
<p>7 Освятив Соломон і внутрішню частину двору, що перед домом Господнім: бо приніс там всепалення і жир мирних жертв, тому що жертовник мідний, зроблений Соломоном, не міг вміщувати всепалення і хлібного приношення, і жиру.
<p>8 І зробив Соломон у той час семиденне свято, і весь Ізраїль з ним — зібрання дуже велике, <i>що зійшлося</i> від входу в Емаф до ріки єгипетської;
<p>9 а в день восьмий зробили післясвято, тому що освячення жертовника звершували сім днів і свято сім днів.
<p>10 І в двадцять третій день сьомого місяця <i>цар</i> відпустив у намети їхні народ, який радів і веселився в серці за благо, яке зробив Господь Давиду і Соломону й Ізраїлю, народові Своєму.
<p>11 І закінчив Соломон дім Господній і дім царський; і все, що задумав Соломон у серці своєму зробити в домі Господньому й у домі своєму, зробив він успішно.
<p>12 І явився Господь Соломону вночі і сказав йому: Я почув молитву твою й обрав Собі місце це в дім жертвоприношення.
<p>13 Якщо Я закрию небо і не буде дощу, і якщо повелю сарані поїдати землю, або пошлю моровицю на народ Мій,
<p>14 і смириться народ Мій, який називається ім’ям Моїм, і будуть молитися, і шукатимуть лиця Мого, і навернуться від злих шляхів своїх, то Я почую з неба і прощу гріхи їхні і зцілю землю їхню.
<p>15 Нині очі Мої будуть відкриті і вуха Мої уважні до молитви на місці цьому.
<p>16 І нині Я обрав і освятив дім цей, щоб ім’я Моє було там повіки; і очі Мої і серце Моє будуть там в усі дні.
<p>17 І якщо ти будеш ходити перед лицем Моїм, як ходив Давид, батько твій, і будеш робити усе, що Я повелів тобі, і будеш зберігати устави Мої і закони Мої,
<p>18 то утверджу престіл царства твого, як Я обіцяв Давиду, батькові твоєму, говорячи: не припиниться в тебе [муж,] що володіє Ізраїлем.
<p>19 Якщо ж ви відступите і залишите устави Мої і заповіді Мої, які Я дав вам, і підете і станете служити богам іншим і поклонятися їм,
<p>20 то Я знищу <i>Ізраїля</i> з лиця землі Моєї, яку Я дав їм, і храм цей, який Я освятив імені Моєму, відкину від імені Мого і зроблю його притчею і посміховиськом у всіх народів.
<p>21 І щодо храму цього високого усякий, хто проходить мимо нього, жахнеться і скаже: за що зробив так Господь із землею цією і з храмом цим?
<p>22 І скажуть: за те, що вони залишили Господа, Бога батьків своїх, Який вивів їх із землі Єгипетської, і приліпилися до богів інших, і поклонялися їм, і служили їм, — за те Він навів на них усю цю біду.
<h4>8</h4>
<p>1 Після закінчення двадцяти років, у які Соломон будував дім Господній і свій дім,
<p>2 Соломон відбудував і міста, які дав Соломону Хирам, і оселив у них синів Ізраїлевих.
<p>3 І пішов Соломон на Емаф-Сува і взяв його.
<p>4 І побудував він Фадмор у пустелі, і всі міста для запасів, які заснував у Емафі.
<p>5 Він оббудував Вефорон верхній і Вефорон нижній, міста укріплені, зі стінами, воротами і запорами,
<p>6 і Ваалаф і всі міста для запасів, які були у Соломона, і всі міста для колісниць, і міста для кінноти, і все, що хотів Соломон побудувати в Єрусалимі і на Ливані й у всій землі володіння свого.
<p>7 Весь народ, який залишився від хеттеїв, і аморреїв, і ферезеїв, і евеїв і ієвусеїв, які були не із синів Ізраїлевих, —
<p>8 дітей їхніх, що залишилися після них на землі, яких не знищили сини Ізраїлеві, — зробив Соломон оброчними до цього дня.
<p>9 Синів же Ізраїлевих не робив Соломон робітниками у справах своїх, але вони були воїнами, і начальниками охоронців його, і вождями колісниць його і вершників його.
<p>10 І було головних приставників у царя Соломона, які керували народом, двісті п’ятдесят.
<p>11 А дочку фараонову перевів Соломон з міста Давидового в дім, який побудував для неї, тому що, говорив він, не повинна жити жінка у мене в домі Давида, царя Ізраїлевого, бо святий він, тому що ввійшов у нього ковчег Господній.
<p>12 Тоді став приносити Соломон всепалення Господу на жертовнику Господньому, який він спорудив перед притвором,
<p>13 щоб за уставом кожного дня приносити всепалення, за заповіддю Мойсея, у суботи, і в новомісяччя, й у свята тричі на рік: у свято опрісноків, і у свято седмиць, у свято кущів.
<p>14 І встановив він, за розпорядженням Давида, батька свого, черги священиків за службою їх і левитів за сторо́жами їх, щоб вони славословили і служили при священиках за уставом кожного дня, і воротарів за чергами їхніми, до кожних воріт, тому що такий був заповіт Давида, чоловіка Божого.
<p>15 І не відступали від повелінь царя про священиків і левитів ні в чому, ні стосовно скарбів.
<p>16 Так влаштована була вся справа Соломонова від дня заснування дому Господнього до остаточного закінчення його — дому Господнього.
<p>17 Тоді пішов Соломон в Еціон-Гавер і в Елаф, що на березі моря, у землі Ідумейській.
<p>18 І надіслав йому Хирам через слуг своїх кораблі і рабів, які знають море, і вирушили вони зі слугами Соломоновими в Офир, і здобули звідти чотириста п’ятдесят талантів золота, і привезли цареві Соломону.
<h4>9</h4>
<p>1 Цариця Савська, почувши про славу Соломона, прийшла випробувати Соломона загадками в Єрусалим, з дуже великим багатством, і з верблюдами, нав’юченими пахощами і безліччю золота і дорогоцінних каменів. І прийшла до Соломона і розмовляла з ним про все, що було на серці у неї.
<p>2 І пояснив їй Соломон усі слова її, і не знайшлося нічого незнайомого Соломону, чого він не пояснив би їй.
<p>3 І побачила цариця Савська мудрість Соломона і дім, який він побудував,
<p>4 і їжу за столом його, і житло рабів його, і добропристойність службовців його й одяг їхній, і виночерпіїв його й одяг їхній, і хід, яким він ходив у дім Господній, — і була вона у захопленні.
<p>5 І сказала цареві: правда те, що я чула в землі моїй про справи твої і про мудрість твою,
<p>6 але я не вірила словам про них, доки не прийшла і не побачила очима своїми. І ось, мені і наполовину не сказано про безліч мудрости твоєї: ти перевершуєш поголос, який я чула.
<p>7 Блаженні люди твої, і блаженні ці слуги твої, що завжди стоять перед тобою і чують мудрість твою!
<p>8 Нехай буде благословенний Господь Бог твій, Який благозволив посадити тебе на престіл Свій царем у Господа Бога твого. З любови Бога твого до Ізраїля, щоб утвердити його навіки, Він поставив тебе царем над ним — чинити суд і правду.
<p>9 І подарувала вона царю сто двадцять талантів золота і багато пахощів і коштовних каменів; і не бувало таких пахощів, які подарувала цариця Савська царю Соломону.
<p>10 І слуги Хирамові і слуги Соломонові, які привезли золото з Офира, привезли і червоне дерево і коштовні камені.
<p>11 І зробив цар з цього червоного дерева сходи до дому Господнього і до дому царського, і цитри і псалтирі для співців. І не бачено було подібного до цього раніше в землі Юдейській.
<p>12 Цар же Соломон дав цариці Савській усе, чого вона бажала і чого вона просила, крім таких речей, які вона привезла цареві. І вона вирушила назад у землю свою, вона і слуги її.
<p>13 Вага золота, що приходило до Соломона в один рік, <i>була</i> шістсот шістдесят шість талантів золота.
<p>14 Поверх того, посли і купці приносили, і всі царі аравійські і начальники обласні приносили золото і срібло Соломону.
<p>15 І зробив цар Соломон двісті великих щитів з кованого золота, — по шістсот <i>сиклів</i> кованого золота пішло на кожен щит, —
<p>16 і триста щитів менших з кованого золота, — по триста <i>сиклів</i> золота пішло на кожен щит; і поставив їх цар у домі з ливанського дерева.
<p>17 І зробив цар великий престіл зі слонової кістки й обклав його чистим золотом,
<p>18 і шість сходинок до престолу і золоте підніжжя, до престолу прироблене, і підлокітники з обох боків місця сидіння, і двох левів, які стоять біля підлокітників,
<p>19 і <i>ще</i> дванадцять левів, які стоять там на шести східцях, з обох боків Не бувало такого [престолу] у жодному царстві.
<p>20 І весь посуд для пиття у царя Соломона <i>був</i> із золота, і всі сосуди в домі з ливанського дерева <i>були</i> із золота добірного; срібло в дні Соломона ставилося за ніщо,
<p>21 бо кораблі царя ходили у Фарсис зі слугами Хирама, і на три роки раз поверталися кораблі з Фарсиса і привозили золото і срібло, слонову кістку і мавп і павичів.
<p>22 І перевершив цар Соломон усіх царів землі багатством і мудрістю.
<p>23 І всі царі землі прагнули бачити Соломона, щоб послухати мудрість його, яку вклав Бог у серце його.
<p>24 І кожен з них підносив від себе в дарунок сосуди срібні і сосуди золоті й одяг, зброю і пахощі, коней і ослів, з року в рік.
<p>25 І було в Соломона чотири тисячі стійл для коней і колісниць і дванадцять тисяч вершників; і він розмістив їх у містах колісничних і при цареві — в Єрусалимі;
<p>26 і царював він над усіма царями, від ріки <i>Євфрату</i> до землі Филистимської і до меж Єгипту.
<p>27 І зробив цар [золото і] срібло в Єрусалимі рівноцінним <i>простому</i> каменю, а кедри, за їх безліччю, зробив рівноцінними сикоморам, що на низьких місцях.
<p>28 Коней приводили Соломону з Єгипту і з усіх земель.
<p>29 Інші діяння Соломонові, перші й останні, описані в записах Нафана пророка і в пророцтві Ахиї силомлянина й у видіннях прозорливця Іоїля про Ієровоама, сина Наватового.
<p>30 Царював же Соломон в Єрусалимі над усім Ізраїлем сорок років.
<p>31 І спочив Соломон з батьками своїми, і поховали його в місті Давида, батька його. І став царем Ровоам, син його, замість нього.
<h4>10</h4>
<p>1 І пішов Ровоам у Сихем, тому що в Сихем зійшлися всі ізраїльтяни, щоб поставити його царем.
<p>2 Коли почув <i>про це</i> Ієровоам, син Наватів, — він знаходився в Єгипті, куди втік від царя Соломона, — то повернувся Ієровоам з Єгипту.
<p>3 І послали і кликали його; і прийшов Ієровоам і весь Ізраїль, і говорили Ровоаму так:
<p>4 батько твій наклав на нас тяжке ярмо; але ти полегши жорстоку роботу батька твого і тяжке ярмо, яке він поклав на нас, і ми будемо служити тобі.
<p>5 І сказав їм <i>Ровоам</i>: через три дні прийдіть знову до мене. І розійшовся народ.
<p>6 І радився цар Ровоам зі старійшинами, які стояли перед лицем Соломона, батька його, за життя його, і говорив: як ви порадите відповісти народу цьому?
<p>7 Вони сказали йому: якщо ти [нині] будеш добрим до народу цього і догодиш їм і будеш говорити з ними ласкаво, то вони будуть тобі рабами в усі дні.
<p>8 Але він залишив пораду старійшин, яку вони давали йому, і став радитися з людьми молодими, які виросли разом з ним, і які стояли перед лицем його;
<p>9 і сказав їм: що ви порадите мені відповісти народу цьому, який говорив мені так: полегши ярмо, яке наклав на нас батько твій?
<p>10 І говорили йому молоді люди, які виросли разом з ним, і сказали: так скажи народу, який говорив тобі: батько твій наклав на нас тяжке ярмо, а ти полегши нам, — так скажи їм: мізинець мій товщий за стегна батька мого.
<p>11 Батько мій наклав на вас тяжке ярмо, а я збільшу ярмо ваше; батько мій карав вас бичами, а я [буду бити вас] скорпіонами.
<p>12 І прийшов Ієровоам і весь народ до Ровоама на третій день, як наказав цар, сказавши: прийдіть до мене знову через три дні.
<p>13 Тоді цар відповідав їм суворо, бо залишив цар Ровоам пораду старійшин, і говорив їм за порадою молодих людей так:
<p>14 батько мій наклав на вас тяжке ярмо, а я збільшу його; батько мій карав вас бичами, а я [буду бити вас] скорпіонами.
<p>15 І не послухав цар народу, тому що так було влаштовано від Бога, щоб виконати Господу слово Своє, яке вирік Він через Ахию силомлянина Ієровоаму, синові Наватовому.
<p>16 Коли весь Ізраїль побачив, що не слухає його цар, то відповів народ цареві, говорячи: яка наша частка у Давиді? Немає нам частки у сині Ієссеєвому; по наметах своїх, Ізраїлю! Тепер знай свій дім, Давиде. І розійшлися всі ізраїльтяни по наметах своїх.
<p>17 Тільки над синами Ізраїлевими, які жили в містах Іудиних, залишився царем Ровоам.
<p>18 І послав цар Ровоам Адонирама, начальника над збиранням данини, і закидали його сини Ізраїлеві камінням, і він помер. Цар же Ровоам поспішив сісти на колісницю, щоб утекти в Єрусалим.
<p>19 Так відокремилися ізраїльтяни від дому Давидового до цього дня.
<h4>11</h4>
<p>1 І прибув Ровоам в Єрусалим і скликав з дому Іудиного і Веніамінового сто вісімдесят тисяч добірних воїнів, щоб воювати з Ізраїлем і повернути царство Ровоаму.
<p>2 І було слово Господнє до Самея, чоловіка Божого, і сказано:
<p>3 скажи Ровоаму, синові Соломона, цареві Юдейському, і всьому Ізраїлю <i>в коліні</i> Іудиному і Веніаміновому:
<p>4 так говорить Господь: не ходіть і не починайте війни з братами вашими; поверніться кожен у дім свій, бо Мною зроблено це. Вони послухалися слів Господніх і повернулися з походу проти Ієровоама.
<p>5 Ровоам жив у Єрусалимі; він обніс міста в Юдеї стінами.
<p>6 Він укріпив Вифлеєм і Ефам, і Фекою,
<p>7 і Вефцур, і Сохо, і Одоллам,
<p>8 і Геф, і Марешу, і Зиф,
<p>9 і Адораїм, і Лахис, і Азеку,
<p>10 і Цору, й Аїалон, і Хеврон, які знаходилися в коліні Іудиному і Веніаміновому.
<p>11 І укріпив він фортеці ці, і влаштував у них начальників і сховища для хліба і деревної олії і вина.
<p>12 І <i>дав</i> у кожне місто щити і списи й укріпив їх дуже сильно. І залишалися за ним Іуда і Веніамін.
<p>13 І священики і левити, які <i>були</i> по всій землі Ізраїльській, зібралися до нього з усіх країв,
<p>14 тому що залишили левити свої міські передмістя і свої володіння і прийшли в Юдею і в Єрусалим, оскільки відсторонив їх Ієровоам і сини його від священства Господнього
<p>15 і поставив у себе жерців на висотах, і до козлів, і до тельців, яких він зробив.
<p>16 А за ними і з усіх колін Ізраїлевих ті, що схилили серце своє, щоб шукати Господа Бога Ізраїлевого, приходили в Єрусалим, щоб приносити жертви Господу Богу батьків своїх.
<p>17 І зміцнили вони царство Іудине і підтримували Ровоама, сина Соломонового, три роки, тому що ходили путями Давида і Соломона у ці три роки.
<p>18 І взяв собі Ровоам за дружину Махалафу, дочку Ієромофа, сина Давидового, й Авихаїль, дочку Елиава, сина Ієссеєвого,
<p>19 і вона народила йому синів: Ієуса і Шемарію і Загаму.
<p>20 Після неї він узяв Мааху, дочку Авессалома, і вона народила йому Авию й Аттая, і Зизу і Шеломифа.
<p>21 І любив Ровоам Мааху, дочку Авессалома, більше за усіх дружин і наложниць своїх, бо він мав вісімнадцять дружин і шістдесят наложниць і породив двадцять вісім синів і шістдесят дочок.
<p>22 І поставив Ровоам Авию, сина Маахи, главою [і] князем над братами його, тому що <i>хотів</i> поставити його царем.
<p>23 І діяв благорозсудливо, і розіслав усіх синів своїх по всіх землях Іуди і Веніаміна в усі укріплені міста, і дав їм утримання велике і знайшов багато дружин.
<h4>12</h4>
<p>1 Коли царство Ровоама утвердилося, і він зробився сильним, тоді він залишив закон Господній, і весь Ізраїль з ним.
<p>2 На п’ятому році царювання Ровоама, Сусаким, цар Єгипетський, пішов на Єрусалим, — тому що вони відступили від Господа, — 
<p>3 з тисячею і двомастами колісниць і з шістдесятьма тисячами вершників; і не було числа народу, який прийшов з ним з Єгипту, ливиянам, сукхитам і ефіоплянам;
<p>4 і взяв укріплені міста в Юдеї і прийшов до Єрусалима.
<p>5 Тоді Самей пророк прийшов до Ровоама і князів Юдеї, які зібралися в Єрусалимі, <i>рятуючись</i> від Сусакима, і сказав їм: так говорить Господь: ви залишили Мене, за те і Я залишаю вас у руки Сусакиму.
<p>6 І смирилися князі Ізраїлеві і цар і сказали: праведний Господь!
<p>7 Коли побачив Господь, що вони смирилися, тоді було слово Господнє до Самея, і сказано: вони смирилися; не знищу їх і незабаром дам їм спасіння, і не проллється гнів Мій на Єрусалим рукою Сусакима;
<p>8 однак же вони будуть слугами його, щоб знали, як це — служити Мені і служити царствам земним.
<p>9 І прийшов Сусаким, цар Єгипетський, в Єрусалим і взяв скарби дому Господнього і скарби дому царського; усе взяв він, узяв і щити золоті, які зробив Соломон.
<p>10 І зробив цар Ровоам, замість них, щити мідні, і віддав їх у руки начальників охоронців, які охороняли вхід дому царського.
<p>11 Коли виходив цар у дім Господній, приходили охоронці і несли їх, і потім знову відносили їх у палату охоронців.
<p>12 І коли він смирився, тоді відвернувся від нього гнів Господа і не згубив його до кінця; притому і в Юдеї було дещо добре.
<p>13 І утвердився цар Ровоам в Єрусалимі і царював. Сорок один рік було Ровоаму, коли він став царем, і сімнадцять років царював у Єрусалимі, у місті, яке з усіх колін Ізраїлевих обрав Господь, щоб там перебувало ім’я Його. Ім’я матері його Наама, аммонитянка.
<p>14 І робив він зло, тому що не налаштував серце своє для того, щоб шукати Господа.
<p>15 Діяння Ровоамові, перші й останні, описані в записах Самея пророка й Адди прозорливця у родоводах. І були війни у Ровоама з Ієровоамом в усі дні.
<p>16 І спочив Ровоам з батьками своїми і похований у місті Давидовому. І став царем Авия, син його, замість нього.
<h4>13</h4>
<p>1 У вісімнадцятий рік царювання Ієровоама став царем Авия над Іудою.
<p>2 Три роки він царював у Єрусалимі; ім’я матері його Михая, дочка Урії, з Гиви. І була війна у Авиї з Ієровоамом.
<p>3 І вивів Авия на війну військо, яке складалося з людей хоробрих, з чотирьохсот тисяч чоловік добірних; а Ієровоам виступив проти нього на війну з вісьмомастами тисячами чоловік, <i>також</i> добірних, хоробрих.
<p>4 І став Авия на вершині гори Цемараїмської, однієї з гір Єфремових, і говорив: послухайте мене, Ієровоам і всі ізраїльтяни!
<p>5 Чи не знаєте ви, що Господь Бог Ізраїлів дав царство Давиду над Ізраїлем повіки, йому і синам його, за завітом соли [вічним]?
<p>6 Але повстав Ієровоам, син Наватів, раб Соломона, сина Давидового, і збунтувався проти господаря свого.
<p>7 І зібралися навколо нього люди пусті, люди розбещені, й укріпилися проти Ровоама, сина Соломонового; Ровоам же був молодий і слабкий серцем і не встояв проти них.
<p>8 І нині ви думаєте устояти проти царства Господнього в руці синів Давидових, <i>тому що</i> вас безліч, і у вас золоті тельці, яких Ієровоам зробив для вас богами.
<p>9 Чи не ви вигнали священиків Господніх, синів Аарона, і левитів, і поставили в себе священиків, які з народів <i>інших</i> земель? Усякий, хто приходить для посвяти своєї з тельцем і з сімома баранами, стає <i>у вас</i> священиком лжебогів.
<p>10 А у нас — Господь Бог наш; ми не залишали Його, і Господу служать священики, сини Ааронові, і левити при <i>своїй справі</i>.
<p>11 І спалюють вони Господу всепалення щоранку і щовечора, і запашне куріння, і покладають рядами хліби на столі чистому, і <i>запалюють</i> золотий світильник і лампади його, щоб горіли щовечора, тому що ми дотримуємо встановлення Господа Бога нашого, а ви залишили Його.
<p>12 І ось, у нас на чолі Бог, і священики Його, і труби гучні, щоб гриміти проти вас. Сини Ізраїлеві! не воюйте з Господом Богом батьків ваших, бо не матимете успіху.
<p>13 Тим часом Ієровоам послав загін у засідку з тилу їм, так що <i>сам він</i> був попереду юдеїв, а засідка позаду них.
<p>14 І оглянулися юдеї, і ось, битва проти них спереду і позаду; і воззвали вони до Господа, а священики засурмили трубами.
<p>15 І викликнули юдеї. І коли викликнули юдеї, Бог уразив Ієровоама і всіх ізраїльтян перед лицем Авиї й Іуди.
<p>16 І побігли сини Ізраїлеві від юдеїв, і віддав їх Бог у руки їхні.
<p>17 І зробили їм Авия і народ його поразку сильну; і впало убитими в Ізраїля п’ятсот тисяч чоловік добірних.
<p>18 І смирилися тоді сини Ізраїлеві, і були сильні сини Іудині, тому що уповали на Господа Бога батьків своїх.
<p>19 І переслідував Авия Ієровоама і взяв у нього міста: Вефиль і залежні від нього міста, й Ієшану і залежні від неї міста, і Ефрон і залежні від нього міста.
<p>20 І не входив уже в силу Ієровоам у дні Авиї. І вразив його Господь, і він помер.
<p>21 Авия ж підсилився; і взяв собі чотирнадцять дружин і породив двадцять два сини і шістнадцять дочок.
<p>22 Інші діяння Авиї і його вчинки і слова описані у сказанні пророка Адди.
<h4>14</h4>
<p>1 І спочив Авия з батьками своїми, і поховали його в місті Давидовому. І став царем Аса, син його, замість нього. У дні його спочивала земля десять років.
<p>2 І робив Аса добре й угодне в очах Господа Бога свого:
<p>3 і відкинув він жертовники <i>богів</i> чужих і висоти, і розбив статуї, і вирубав <i>посвячені</i> дерева;
<p>4 і повелів юдеям шукати Господа Бога батьків своїх, і виконувати закон [Його] і заповіді;
<p>5 і скасував він у всіх містах Іудиних висоти і статуї сонця. І спокійним було при ньому царство.
<p>6 І побудував він укріплені міста в Юдеї, бо спокійною була земля, і не було в нього війни в ті роки, оскільки Господь дав спокій йому.
<p>7 І сказав він юдеям: побудуємо міста ці й обнесемо їх стінами з вежами, з воротами і запорами. Земля ще наша, тому що ми знайшли Господа Бога нашого: ми знайшли Його, — і Він дав нам спокій з усіх боків. І стали будувати, і мали успіх.
<p>8 І було в Аси військової сили: озброєних щитом і списом з <i>коліна</i> Іудиного триста тисяч, і з <i>коліна</i> Веніамінового озброєних щитом і які стріляли з лука, двісті вісімдесят тисяч, людей хоробрих.
<p>9 І вийшов на них Зарай ефіоплянин з військом у тисячу тисяч і з трьомастами колісниць і дійшов до Мареші.
<p>10 І виступив Аса проти нього, і вишикувалися до битви на долині Цефата в Мареші.
<p>11 І воззвав Аса до Господа Бога свого, і сказав: Господи! чи не в Твоїй силі допомогти сильному або безсилому? допоможи ж нам, Господи Боже наш: тому що ми на Тебе уповаємо і в ім’я Твоє вийшли ми проти безлічі цієї. Господи! Ти Бог наш: нехай не переможе Тебе людина.
<p>12 І вразив Господь ефіоплян перед лицем Аси і перед лицем Іуди, і побігли ефіопляни.
<p>13 І переслідував їх Аса і народ, який був з ним, до Герара, і впали ефіопляни, так що в них нікого <i>не залишилося</i> в живих, тому що вони вражені були перед Господом і перед воїнством Його. І набрали здобичі безліч.
<p>14 І зруйнували всі міста навколо Герара, тому що напав на них жах від Господа; і розграбували всі міста і винесли з них дуже багато здобичі.
<p>15 Також і пастуші курені зруйнували і погнали безліч стад дрібної худоби і верблюдів і повернулися в Єрусалим.
<h4>15</h4>
<p>1 Тоді на Азарію, сина Одедового, зійшов Дух Божий,
<p>2 і вийшов він назустріч Асі і сказав йому: послухайте мене, Асо і весь Іуда і Веніамін: Господь з вами, коли ви з Ним; і якщо будете шукати Його, Він буде знайдений вами; якщо ж залишите Його, Він залишить вас.
<p>3 Багато днів Ізраїль <i>буде</i> без Бога істинного, і без священика, який вчить, і без закону;
<p>4 але коли він навернеться у скруті своїй до Господа Бога Ізраїлевого і знайде Його, Він дасть їм знайти Себе.
<p>5 У ті часи не буде миру ні для того, хто виходить, ні для того, хто входить, бо великі заворушення будуть у всіх жителів земель;
<p>6 народ буде воювати з народом, і місто з містом, тому що Бог приведе їх у сум’яття всякими бідами.
<p>7 Але ви зміцнитеся, і нехай не слабшають руки ваші, тому що є відплата за діла ваші.
<p>8 Коли почув Аса слова ці і пророцтво [Азарії], <i>сина</i> Одеда пророка, то підбадьорився і викинув мерзоти <i>язичницькі</i> з усієї землі Іудиної і Веніамінової і з міст, які він узяв на горі Єфремовій, і оновив жертовник Господній, що перед притвором Господнім.
<p>9 І зібрав всього Іуду і Веніаміна і тих, що живуть з ними, переселенців від Єфрема і Манассії і Симеона; тому що багато хто від Ізраїля перейшли до нього, коли побачили, що Господь, Бог його, з ним.
<p>10 І зібралися в Єрусалимі у третій місяць, у п’ятнадцятий рік царювання Аси;
<p>11 і принесли в день той жертву Господу зі здобичі, яку привели, з великої худоби сімсот і з дрібної сім тисяч;
<p>12 і вступили в завіт, щоб шукати Господа Бога батьків своїх від усього серця свого і від усієї душі своєї;
<p>13 а всякий, хто не стане шукати Господа Бога Ізраїлевого, повинен померти, малий він чи великий, чоловік чи жінка.
<p>14 І клялися Господу голосно і з вигуками і при <i>звуках</i> труб і рогів.
<p>15 І раділи всі юдеї цій клятві, тому що від усього серця свого клялися і з усією щирістю шукали Його, і Він дав їм знайти Себе. І дав їм Господь спокій з усіх боків.
<p>16 І Мааху, матір свою, цар Аса позбавив царського достоїнства за те, що вона зробила ідола для діброви. І зруйнував Аса ідола її, і порубав на шматки, і спалив у долині Кедрона.
<p>17 Хоча висоти не були знищені в Ізраїлі, але серце Аси було цілком віддане <i>Господу</i> в усі дні його.
<p>18 І вніс він посвячене батьком його і свою посвяту в дім Божий, срібло і золото і сосуди.
<p>19 І не було війни до тридцять п’ятого року царювання Аси.
<h4>16</h4>
<p>1 У тридцять шостий рік царювання Аси, пішов Вааса, цар Ізраїльський, на юдеїв і почав будувати Раму, щоб не дозволити <i>нікому</i> ні відходити від Аси, царя Юдейського, ні приходити <i>до нього</i>.
<p>2 І виніс Аса срібло і золото зі скарбниць дому Господнього і дому царського і послав до Венадада, царя Сирійського, який жив у Дамаску, говорячи: 
<p>3 союз нехай буде між мною і тобою, як був між батьком моїм і батьком твоїм; ось, я посилаю тобі срібло і золото: піди, розірви союз твій з Ваасою, царем Ізраїльським, щоб він відступив від мене.
<p>4 І послухався Венадад царя Аси і послав воєначальників, які <i>були</i> в нього, проти міст ізраїльських, і вони спустошили Ійон і Дан й Авелмаїм і всі запаси в містах Неффалимових.
<p>5 І коли почув <i>про це</i> Вааса, то перестав будувати Раму і припинив роботу свою.
<p>6 Аса ж цар зібрав усіх юдеїв, і вони вивезли <i>з</i> Рами камені і дерева, які використовував Вааса для будівлі, — і побудував з них Геву і Мицфу.
<p>7 У той час прийшов Ананій прозорливець до Аси, царя Юдейського, і сказав йому: оскільки ти понадіявся на царя Сирійського і не уповав на Господа Бога твого, тому і врятувалося військо царя Сирійського від руки твоєї.
<p>8 Чи не були ефіопляни і лівіяни з силою більшою і з колісницями і вершниками дуже численними? Але оскільки ти уповав на Господа, то Він віддав їх у руки твої,
<p>9 тому що очі Господа оглядають усю землю, щоб підтримувати тих, <i>чиє</i> серце цілком віддане Йому. Нерозважливо ти зробив тепер. За те віднині будуть у тебе війни.
<p>10 І розгнівався Аса на прозорливця, і замкнув його у в’язницю, тому що за це був у роздратуванні на нього; пригноблював Аса і <i>декого</i> з народу в той час.
<p>11 І ось, діяння Аси, перші й останні, описані в книзі царів юдейських та ізраїльських.
<p>12 І захворів Аса на ноги на тридцять дев’ятому році царювання свого, і хвороба його піднялася до верхніх частин тіла; але він у хворобі своїй шукав не Господа, а лікарів.
<p>13 І спочив Аса з батьками своїми, і помер на сорок першому році царювання свого.
<p>14 І поховали його у гробниці, яку він влаштував для себе в місті Давидовому; і поклали його на одрі, який наповнили пахощами і різними належно зробленими мастями, і спалили їх для нього безліч.
<h4>17</h4>
<p>1 І став царем Іосафат, син його, замість нього; і зміцнився він проти ізраїльтян.
<p>2 І поставив він військо в усі укріплені міста Юдеї і розставив охоронне військо по землі Юдейській і по містах Єфремових, якими оволодів Аса, батько його.
<p>3 І був Господь з Іосафатом, бо він ходив першими путями Давида, батька свого, і не шукав Ваалів,
<p>4 але шукав він Бога батька свого і робив за заповідями Його, а не за діяннями ізраїльтян.
<p>5 І утвердив Господь царство в руках його, і давали всі юдеї дари Іосафату, і було в нього багато багатства і слави.
<p>6 І піднеслося серце його на путях Господніх; крім того, і висоти скасував він і діброви в Юдеї.
<p>7 І в третій рік царювання свого він послав князів своїх Бенхаїла й Овадію, і Захарію і Нафанаїла і Михея, щоб учили по містах Іудиних народ,
<p>8 і з ними левитів: Шемаію і Нефанію, і Зевадію й Азаїла, і Шемирамофа й Іонафана, й Адонію і Товію і Тов-Адонію, і з ними Елишаму й Іорама, священиків.
<p>9 І вони навчали в Юдеї, маючи з собою книгу закону Господнього; і обходили всі міста Юдеї й учили народ.
<p>10 І був страх Господній на всіх царствах землі, які навколо Юдеї, і не воювали з Іосафатом.
<p>11 А від филистимлян приносили Іосафату дари і в данину срібло; також аравитяни приганяли до нього дрібну худобу: баранів сім тисяч сімсот і козлів сім тисяч сімсот.
<p>12 І піднімався Іосафат усе більше і більше і побудував у Юдеї фортеці й міста для запасів.
<p>13 Багато було в нього запасів у містах юдейських, а в Єрусалимі людей військових, хоробрих.
<p>14 І ось список їх за поколіннями їхніми: в Іуди начальники тисяч: Адна начальник, і в нього відмінних воїнів триста тисяч;
<p>15 за ним Іоханан начальник, і в нього двісті вісімдесят тисяч;
<p>16 за ним Амасія, син Зихри, який присвятив себе Господу, і в нього двісті тисяч воїнів відмінних.
<p>17 У Веніаміна: відмінний воїн Елиада, і в нього озброєних луком і щитом двісті тисяч;
<p>18 за ним Ієгозавад, і в нього сто вісімдесят тисяч озброєних воїнів.
<p>19 Ось ті, що служили царю, зверх тих, яких розставив цар в укріплених містах по всій Юдеї.
<h4>18</h4>
<p>1 І було в Іосафата багато багатства і слави; і поріднився він з Ахавом.
<p>2 І пішов через кілька років до Ахава в Самарію; і заколов для нього Ахав багато худоби дрібної і великої, і для людей, які були з ним, і схиляв його йти на Рамоф галаадський.
<p>3 І говорив Ахав, цар Ізраїльський, Іосафату, царю Юдейському: чи підеш зі мною в Рамоф галаадський? Той сказав йому: як ти, так і я, як твій народ, так і мій народ: <i>йду</i> з тобою на війну!
<p>4 І сказав Іосафат царю Ізраїльському: запитай сьогодні, що скаже Господь.
<p>5 І зібрав цар Ізраїльський пророків чотириста чоловік і сказав їм: чи йти нам на Рамоф галаадський війною, чи утриматися? Вони сказали: йди, і Бог віддасть <i>його</i> в руку царя.
<p>6 І сказав Іосафат: чи немає тут ще пророка Господнього? запитаємо й у нього.
<p>7 І сказав цар Ізраїльський Іосафату: є ще один чоловік, через якого можна запитати Господа; але я не люблю його, тому що він не пророкує про мене добре, а постійно пророкує лихе; це Михей, син Іємвлая. І сказав Іосафат: не говори так, царю.
<p>8 І покликав цар Ізраїльський одного євнуха, і сказав: сходи скоріше за Михеєм, сином Іємвлая.
<p>9 Цар же Ізраїльський та Іосафат, цар Юдейський, сиділи кожен на своєму престолі, одягнені в <i>царський</i> одяг; сиділи на площі біля воріт Самарії, і всі пророки пророкували перед ними.
<p>10 І зробив собі Седекія, син Хенаани, залізні роги і сказав: так говорить Господь: цими поколеш сиріян до знищення їх.
<p>11 І всі пророки пророкували те саме, говорячи: йди на Рамоф галаадський; буде успіх тобі, і віддасть <i>його</i> Господь у руку царя.
<p>12 Посланий, який пішов покликати Михея, говорив йому: ось, пророки одноголосно пророкують добре цареві; нехай би і твоє слово було таким самим, як кожного з них: проречи і ти добре.
<p>13 І сказав Михей: живий Господь, — що скаже мені Бог мій, те проречу я.
<p>14 І прийшов він до царя, і сказав йому цар: Михею, чи йти нам війною на Рамоф галаадський, чи утриматися? І сказав той: ідіть, буде вам успіх, і вони будуть віддані в руки ваші.
<p>15 І сказав йому цар: скільки разів мені заклинати тебе, щоб ти не говорив мені нічого, крім істини, в ім’я Господнє?
<p>16 Тоді <i>Михей</i> сказав: я бачив усіх синів Ізраїля, розсіяних по горах, як овець, у яких немає пастиря, — і сказав Господь: немає в них начальника, нехай повернуться кожен у дім свій з миром.
<p>17 І сказав цар Ізраїльський Іосафату: чи не говорив я тобі, що він не пророкує про мене доброго, а тільки лихе?
<p>18 І сказав <i>Михей</i>: так вислухайте слово Господнє: я бачив Господа, Який сидить на престолі Своєму, і все воїнство небесне стояло праворуч і ліворуч Нього.
<p>19 І сказав Господь: хто втягнув би Ахава, царя Ізраїльського, щоб він пішов і впав у Рамофі галаадському? І один говорив так, інший говорив інакше.
<p>20 І виступив один дух, і став перед лицем Господа, і сказав: я втягну його. І сказав йому Господь: чим?
<p>21 Той сказав: я вийду, і буду духом неправди у вустах усіх пророків його. І сказав Він: ти втягнеш його, і досягнеш; піди і зроби так:
<p>22 І тепер, ось попустив Господь духу неправди <i>увійти</i> в уста цих пророків твоїх, але Господь прорік тобі недобре.
<p>23 І підійшов Седекія, син Хенаани, і вдарив Михея по щоці, і сказав: якою це дорогою відійшов від мене Дух Господній, щоб говорити в тобі?
<p>24 І сказав Михей: ось, ти побачиш <i>це</i> в той день, коли будеш бігати з кімнати в кімнату, щоб сховатися.
<p>25 І сказав цар Ізраїльський: візьміть Михея і відведіть його до Амона градоначальника і до Іоаса, сина царя,
<p>26 і скажіть: так говорить цар: посадіть цього у в’язницю і годуйте його хлібом і водою бідно, доки я не повернуся в мирі.
<p>27 І сказав Михей: якщо ти повернешся в мирі, то не Господь говорив через мене. І сказав: слухайте <i>це</i>, всі люди!
<p>28 І пішов цар Ізраїльський та Іосафат, цар Юдейський, до Рамофа галаадського.
<p>29 І сказав цар Ізраїльський Іосафату: я переодягнуся і вступлю в битву, а ти вдягни свій <i>царський</i> одяг. І переодягся цар Ізраїльський, і вступив у битву.
<p>30 І цар Сирійський повелів начальникам колісниць, які були в нього, сказавши: не бийтеся ні з малим, ні з великим, а тільки з одним царем Ізраїльським.
<p>31 І коли побачили Іосафата начальники колісниць, то подумали: це цар Ізраїльський, — і оточили його, щоб битися з ним. Але Іосафат закричав, і Господь допоміг йому, і відвів їх Бог від нього.
<p>32 І коли побачили начальники колісниць, що <i>це</i> не був цар Ізраїльський, то повернули від нього.
<p>33 Тим часом один чоловік випадково натягнув лук свій, і поранив царя Ізраїльського крізь шви лат. І сказав він візнику: поверни назад, і вези мене від війська, тому що я поранений.
<p>34 Але битва у той день посилилася; і цар Ізраїльський стояв на колісниці проти сиріян до вечора і помер, коли заходило сонце.
<h4>19</h4>
<p>1 І повертався Іосафат, цар Юдейський, у мирі в дім свій в Єрусалим.
<p>2 І виступив назустріч йому Іиуй, син Ананії, прозорливець, і сказав царю Іосафату: чи <i>слід було</i> тобі допомагати нечестивцю і любити ненависників Господа? за це на тебе гнів від лиця Господа.
<p>3 Втім, і добре знайдено в тобі, тому що ти знищив ідолів у землі [Юдейській] і налаштував серце своє для того, щоб шукати Бога.
<p>4 І жив Іосафат в Єрусалимі. І знову став він обходити народ <i>свій</i> від Вирсавії до гори Єфремової, і навертав їх до Господа, Бога батьків їхніх.
<p>5 І поставив суддів на землі по всіх укріплених містах Юдеї в кожнім місті,
<p>6 і сказав суддям: дивіться, що ви робите, ви чините не суд людський, але суд Господа; і <i>Він</i> з вами у справі суду.
<p>7 Отже, нехай буде страх Господній на вас: дійте обачно, тому що немає у Господа Бога нашого неправди, ні упереджености, ні хабарництва.
<p>8 І в Єрусалимі приставив Іосафат <i>деяких</i> з левитів і священиків і глав поколінь в Ізраїлі — до суду Господнього і до позовів. І повернулися в Єрусалим.
<p>9 І дав їм повеління, говорячи: так дійте у страху Господньому, з вірністю і з чистим серцем:
<p>10 у всякій справі спірній, яка надійде до вас від братів ваших, що живуть у містах своїх, чи про кровопролиття, чи про закон, заповіді, устави й обряди, наставляйте їх, щоб вони не завинили перед Господом, і не було б гніву <i>Його</i> на вас і на братів ваших; так дійте, — і ви не згрішите.
<p>11 І ось Амарія первосвященик над вами у всякій справі Господній, а Зевадія, син Ісмаїлів, князь дому Іудиного, в усякій справі царя, і наглядачі левити перед вами. Будьте тверді і дійте, і буде Господь з добрим.
<h4>20</h4>
<p>1 Після цього моавитяни й аммонитяни, а з ними деякі з країни Маонитської, пішли війною на Іосафата.
<p>2 І прийшли, і донесли Іосафату, говорячи: йде на тебе безліч велика з-за моря, від Сирії, і ось вони в Хацацон-Фамарі, тобто в Енгедді.
<p>3 І злякався Іосафат, і навернув лице своє шукати Господа, й оголосив піст по всій Юдеї.
<p>4 І зібралися юдеї просити <i>допомоги</i> у Господа; з усіх міст Іудиних прийшли вони благати Господа.
<p>5 І став Іосафат на зібранні юдеїв та єрусалимлян у домі Господньому, перед новим двором,
<p>6 і сказав: Господи Боже батьків наших! Чи не Ти Бог на небі? І Ти володарюєш над усіма царствами народів, і у Твоїй руці сила і міцність, і ніхто не встоїть проти Тебе!
<p>7 Чи не Ти, Боже наш, вигнав жителів землі цієї перед лицем народу Твого Ізраїля і віддав її сімені Авраама, друга Твого, повік?
<p>8 І вони оселилися на ній і побудували Тобі на ній святилище в ім’я Твоє, говорячи:
<p>9 якщо прийде на нас біда: меч, що карає, або моровиця, або голод, то ми станемо перед домом цим і перед лицем Твоїм, бо ім’я Твоє в домі цьому, і закличемо Тебе в тісноті нашій, і Ти почуєш і спасеш.
<p>10 І нині ось аммонитяни і моавитяни і <i>жителі</i> гори Сеїра, через землі яких Ти не дозволив пройти ізраїльтянам, коли вони йшли із землі Єгипетської, а тому вони оминули їх і не знищили їх, —
<p>11 ось вони платять нам <i>тим</i>, що прийшли вигнати нас зі спадкоємного володіння Твого, яке Ти віддав нам.
<p>12 Боже наш! Ти суди їх. Бо немає в нас сили проти безлічі цієї великої, що прийшла на нас, і ми не знаємо, що́ робити, але до Тебе очі наші!
<p>13 І всі юдеї стояли перед лицем Господнім, і малі діти їхні, дружини їхні і сини їхні.
<p>14 Тоді на Іозиїла, сина Захарієвого, сина Ванеї, сина Ієіела, сина Матфанії, левита із синів Асафових, зійшов Дух Господній серед зібрання
<p>15 і сказав він: слухайте, всі юдеї і жителі Єрусалима і царю Іосафате! Так говорить Господь до вас: не бійтеся і не жахайтеся безлічі цієї великої, бо не ваша війна, а Божа.
<p>16 Завтра виступите проти них: ось вони піднімаються на височину Циц, і ви знайдете їх в кінці долини, перед пустелею Ієруїлом.
<p>17 Не вам воювати цього разу; ви станьте, стійте і дивіться на спасіння Господнє, <i>що посилається</i> вам. Іуда та Єрусалим! не бійтеся і не жахайтеся. Завтра виступите назустріч їм, і Господь буде з вами.
<p>18 І схилився Іосафат лицем до землі, і всі юдеї і жителі Єрусалима впали перед Господом, щоб поклонитися Господу.
<p>19 І встали левити із синів Каафових і з синів Кореєвих — хвалити Господа Бога Ізраїлева, голосом дуже гучним.
<p>20 І встали вони рано-вранці, і виступили до пустелі Фекойської; і коли вони виступили, став Іосафат і сказав: послухайте мене, юдеї і жителі Єрусалима! Вірте Господу Богу вашому, і будьте твердими; вірте пророкам Його, і буде успіх вам.
<p>21 І радився він з народом, і поставив співців Господу, щоб вони у благоліпності святині, виступаючи попереду озброєних, славословили і говорили: славте Господа, бо повіки милість Його!
<p>22 І в той час, <i>як</i> вони стали викликувати і славословити, Господь збудив незгоду між аммонитянами, моавитянами і <i>жителями</i> гори Сеїра, які прийшли на Юдею, і були вони вражені:
<p>23 бо повстали аммонитяни і моавитяни на жителів гори Сеїра, вбиваючи і знищуючи їх, а коли покінчили з жителями Сеїра, тоді стали знищувати одне одного.
<p>24 І коли юдеї прийшли на височину до пустелі і глянули на ту багатолюдність, і ось — трупи лежать на землі, і нема уцілілого.
<p>25 І прийшов Іосафат і народ його забирати здобич, і знайшли в них безліч і майна, і одягу, і коштовних речей, і набрали собі стільки, що не <i>могли</i> нести. І три дні вони забирали здобич; така велика <i>була</i> вона!
<p>26 А на четвертий день зібралися в долині благословення, бо там вони благословили Господа. Тому і називають те місце долиною благословення до цього дня.
<p>27 І пішли назад усі юдеї та єрусалимляни й Іосафат на чолі їх, щоб повернутися в Єрусалим з радістю, тому що дав їм Господь торжество над ворогами їхніми.
<p>28 І прийшли в Єрусалим з псалтирями, і цитрами, і трубами, до дому Господнього.
<p>29 І був страх Божий на всіх царствах земних, коли вони почули, що <i>Сам</i> Господь воював проти ворогів Ізраїля.
<p>30 І спокійним стало царство Іосафатове, і дав йому Бог його спокій з усіх боків.
<p>31 Так царював Іосафат над Юдеєю: тридцяти п’яти років він <i>був</i>, коли став царем, і двадцять п’ять років царював у Єрусалимі. Ім’я матері його Азува, дочка Салаїла.
<p>32 І ходив він путями батька свого Аси і не ухилився від них, роблячи угодне в очах Господніх.
<p>33 Тільки висоти не були скасовані, і народ ще не навернув твердо серця свого до Бога батьків своїх.
<p>34 Інші діяння Іосафата, перші й останні, описані в записах Іиуя, сина Ананієвого, які внесені в книгу царів Ізраїлевих.
<p>35 Але після того вступив Іосафат, цар Юдейський, у спілкування з Охозією, царем Ізраїльським, який чинив беззаконня,
<p>36 і з’єднався з ним, щоб побудувати кораблі для відправлення у Фарсис; і побудували вони кораблі в Еціон-Гавері.
<p>37 І вирік <i>тоді</i> Єлиєзер, син Додави з Мареші, пророцтво на Іосафата, говорячи: оскільки ти вступив у спілкування з Охозією, то зруйнував Господь справу твою. — І розбилися кораблі, і не могли йти у Фарсис.
<h4>21</h4>
<p>1 І спочив Іосафат з батьками своїми, і похований з батьками своїми в місті Давидовому. І став царем Іорам, син його, замість нього.
<p>2 І в нього <i>були</i> брати, сини Іосафата: Азарія та Ієхиїл, і Захарія й Азарія, і Михаїл і Сафатія: усі ці сини Іосафата, царя Ізраїлевого.
<p>3 І дав їм батько їхній великі подарунки сріблом і золотом і коштовностями, разом з укріпленими містами в Юдеї; царство ж віддав Іораму, тому що він первісток.
<p>4 І вступив Іорам на царство батька свого й утвердився, й умертвив усіх братів своїх мечем і також <i>деяких</i> із князів Ізраїлевих.
<p>5 Тридцяти двох років <i>був</i> Іорам, коли став царем, і вісім років царював у Єрусалимі;
<p>6 і ходив він шляхом царів ізраїльських, як робив дім Ахавів, тому що дочка Ахава була дружиною його, — і робив він неугодне в очах Господніх.
<p>7 Однак же не хотів Господь погубити дім Давида заради завіту, який уклав з Давидом, і тому що обіцяв дати йому світильник і синам його на всі часи.
<p>8 У дні його вийшов Едом з-під влади Іуди, і поставили над собою царя.
<p>9 І пішов Іорам з воєначальниками своїми, і всі колісниці з ним; і вставши вночі, вразив ідумеян, які оточили його і начальників над колісницями [і побіг народ в оселі свої].
<p>10 Однак вийшов Едом з-під влади Іуди до цього дня. У той же час вийшла і Ливна з-під влади його, тому що він залишив Господа Бога батьків своїх.
<p>11 Також висоти спорудив він на горах юдейських, і ввів у блуд жителів Єрусалима і спокусив Юдею.
<p>12 І прийшов до нього лист від Іллі пророка, в якому було сказано: так говорить Господь Бог Давида, батька твого: за те, що ти не пішов путями Іосафата, батька твого, і путями Аси, царя Юдейського,
<p>13 а пішов шляхом царів ізраїльських і ввів у блуд Юдею і жителів Єрусалима, як вводив у блуд дім Ахавів, ще ж і братів твоїх, дім батька твого, які кращі за тебе, ти умертвив,
<p>14 <i>за те</i>, ось Господь уразить поразкою великою народ твій і синів твоїх, і дружин твоїх, і все майно твоє,
<p>15 тебе ж <i>самого</i> — хворобою тяжкою, хворобою нутрощів твоїх до того, що будуть випадати нутрощі твої від хвороби день у день.
<p>16 І збудив Господь проти Іорама дух филистимлян і аравитян, суміжних з ефіоплянами;
<p>17 і вони пішли на Юдею й увірвалися в неї, і захопили все майно, що знаходилося в домі царя, також і синів його і дружин його; і не залишилося в нього сина, крім Охозії, меншого із синів його.
<p>18 А після всього цього вразив Господь нутрощі його хворобою невиліковною.
<p>19 Так було день за днем, а до кінця другого року випали нутрощі його від хвороби його, і він помер у жорстоких стражданнях; і не спалив для нього народ його <i>пахощів</i>, як робив те для батьків його.
<p>20 Тридцяти двох <i>років</i> був він, коли став царем, і вісім років царював у Єрусалимі, і відійшов неоплаканий, і поховали його в місті Давидовому, але не в царських гробницях.
<h4>22</h4>
<p>1 І поставили царем жителі Єрусалима Охозію, меншого сина його, замість нього, тому що всіх старших побило полчище, яке приходило з аравитянами до стану, — і став царем Охозія, син Іорама, царя Юдейського.
<p>2 Двадцяти двох років <i>був</i> Охозія, коли став царем, і один рік царював у Єрусалимі; ім’я матері його Гофолія, дочка Амврія.
<p>3 Він також ходив путями дому Ахавового, тому що мати його була радницею йому на беззаконні справи.
<p>4 І робив він неугодне в очах Господніх, подібно до дому Ахавого, тому що він був йому радником, після смерти батька його, на загибель йому.
<p>5 Також за їх порадою, він пішов з Іорамом, сином Ахавовим, царем Ізраїльським, на війну проти Азаїла, царя Сирійського, у Рамоф галаадський. І поранили сиріяни Іорама,
<p>6 і повернувся він у Ізреель лікуватися від ран, які завдали йому в Рамі, коли він воював з Азаїлом, царем Сирійським. І Охозія, син Іорама, цар Юдейський, прийшов відвідати Іорама, сина Ахавового, в Ізреель, бо той був хворий.
<p>7 І від Бога було це на загибель Охозії, що він прийшов до Іорама: тому що, після приходу свого, він вийшов з Іорамом проти Іиуя, сина Намессієвого, якого помазав Господь на знищення дому Ахавового.
<p>8 Коли вершив Іиуй суд над домом Ахава, тоді він знайшов князів юдейських і синів братів Охозії, які служили Охозії, й умертвив їх.
<p>9 І [звелів] він шукати Охозію, і взяли його, коли він ховався в Самарії, і привели його до Іиуя, і умертвили його, і поховали його, бо говорили: він син Іосафата, який шукав Господа від усього серця свого. І не <i>залишилося</i> в домі Охозії того, <i>хто</i> міг би царювати.
<p>10 Бо Гофолія, мати Охозії, побачивши, що помер син її, встала і знищила все царське плем’я дому Іуди.
<p>11 Але Іосавеф, дочка царя, взяла Іоаса, сина Охозії, і викрала його із середовища царських синів, яких умертвляли, і помістила його і годувальницю його в спальній кімнаті; і в такий спосіб Іосавеф, дочка царя Іорама, дружина Іодая священика, сестра Охозії, сховала Іоаса від Гофолії, і вона не умертвила його.
<p>12 І був він у них у домі Божому переховуваний шість років; Гофолія ж царювала над землею.
<h4>23</h4>
<p>1 Але в сьомий рік підбадьорився Іодай і прийняв у союз з собою начальників сотень: Азарію, сина Ієрохамового, й Ісмаїла, сина Ієгохананового, й Азарію, сина Оведового, і Маасею, сина Адаії, і Елишафата, сина Зихрі.
<p>2 І вони пройшли по Юдеї і зібрали левитів з усіх міст Юдеї і глав поколінь Ізраїлевих, і прийшли в Єрусалим.
<p>3 І уклало все зібрання союз у домі Божому з царем. І сказав їм <i>Іодай</i>: ось син царя повинен бути царем, як вирік Господь про синів Давидових.
<p>4 Ось що ви зробіть: третина вас, що приходять у суботу, зі священиків і левитів, <i>буде</i> воротарями біля порогів,
<p>5 і третина при домі царському, і третина біля воріт Ієсод, а весь народ на дворах дому Господнього.
<p>6 І <i>ніхто</i> нехай не входить у дім Господній, крім священиків і службовців з левитів. Вони можуть увійти, тому що освячені; весь же народ нехай стоїть на сторожі Господній.
<p>7 І нехай левити оточать царя з усіх боків, кожен зі зброєю своєю в руці своїй, і хто буде входити в храм, нехай буде умертвлений. І будьте ви при царі, коли він буде входити і виходити.
<p>8 І зробили левити й усі юдеї, як наказав Іодай священик; і взяли кожен людей своїх, які приходять у суботу, з тими, що відходять у суботу, тому що не відпустив священик Іодай чергу, <i>яка змінялася</i>.
<p>9 І роздав Іодай священик начальникам сотень списи і малі й великі щити царя Давида, що <i>були</i> в домі Божому;
<p>10 і поставив весь народ, кожного зі зброєю його в руці його, від правої сторони храму до лівої сторони храму, біля жертовника й біля дому, навколо царя.
<p>11 І вивели сина царя, і поклали на нього вінець і прикраси, і поставили його царем; і помазали його Іодай і сини його і сказали: нехай живе цар!
<p>12 І почула Гофолія голос народу, який біжить і проголошує про царя, і вийшла до народу в дім Господній,
<p>13 і побачила: і ось цар стоїть на підвищенні своєму при вході, і князі і труби біля царя, і весь народ землі веселиться, і сурмлять трубами, і співці з інструментами музичними і вправні у славослів’ї. І роздерла Гофолія одяг свій і закричала: змова! змова!
<p>14 І викликав Іодай священик начальників сотень, які начальствують над військом, і сказав їм: виведіть її геть [із храму], і хто піде за нею, той буде умертвлений мечем. Тому що священик сказав: не умертвляйте її в домі Господньому.
<p>15 І дали їй місце, і коли вона прийшла до входу кінських воріт царського дому, там умертвили її.
<p>16 І уклав Іодай завіт між собою і між усім народом і царем, щоб бути <i>їм</i> народом Господнім.
<p>17 І пішов весь народ у капище Ваала, і зруйнували його, і жертовники його й ідолів його розтрощили; і Матфана, жерця Ваалового, умертвили перед жертовниками.
<p>18 І доручив Іодай справи дому Господнього священикам і левитам, [і відновив денні черги священиків і левитів,] як розподілив Давид у домі Господньому, для возношення всепалень Господу, як написано в законі Мойсеєвому, з радістю і співом, за уставом Давидовим.
<p>19 І поставив він воротарів біля воріт дому Господнього, щоб не <i>міг</i> входити нечистий чого-небудь.
<p>20 І взяв начальників сотень, і вельмож, і начальників у народі, і весь народ землі, і провів царя з дому Господнього, і пройшли через верхні ворота в дім царський, і посадили царя на царський престіл.
<p>21 І веселився весь народ землі, і місто заспокоїлося. А Гофолію умертвили мечем.
<h4>24</h4>
<p>1 Семи років <i>був</i> Іоас, коли став царем, і сорок років царював у Єрусалимі; ім’я матері його Цив’я з Вирсавії.
<p>2 І робив Іоас угодне в очах Господніх в усі дні Іодая священика.
<p>3 І взяв йому Іодай двох дружин, і він мав <i>від них</i> синів і дочок.
<p>4 І після цього прийшло на серце Іоасу оновити дім Господній,
<p>5 і зібрав він священиків і левитів і сказав їм: підіть по містах Юдеї і збирайте з усіх ізраїльтян срібло для підтримки дому Бога вашого щорічно, і поспішіть у цій справі. Але не поспішили левити.
<p>6 І прикликав цар Іодая, главу <i>їх</i>, і сказав йому: чому ти не вимагаєш від левитів, щоб вони доставляли з Юдеї та Єрусалима данину, <i>встановлену</i> Мойсеєм, рабом Господнім, і зібранням ізраїльтян для скинії зібрання?
<p>7 Бо нечестива Гофолія і сини її розорили дім Божий і все присвячене для дому Господнього вжили для Ваалів.
<p>8 І наказав цар, і зробили один ящик, і поставили його біля входу в дім Господній іззовні.
<p>9 І проголосили по Юдеї та Єрусалиму, щоб приносили Господу данину, <i>*накладену</i> Мойсеєм, рабом Божим, на ізраїльтян у пустелі.
<p>10 І зраділи всі начальники і весь народ, і приносили і клали в ящик, доки він не наповнився.
<p>11 У той час, коли левити приносили ящик до царських чиновників, і коли вони бачили, що срібла багато, приходили писар царя і довірений первосвященика, і висипали з ящика, і відносили його і ставили його на своє місце. Так робили вони з дня у день, і зібрали безліч срібла.
<p>12 І віддавали його цар та Іодай виконавцям робіт у домі Господньому, і вони наймали каменотесів і теслярів для оновлення дому Господнього, також ковалів і мідників для зміцнення дому Господнього.
<p>13 І працювали виконавці робіт, і звершилося відновлення руками їхніми, і привели дім Божий у належний стан його, й укріпили його.
<p>14 І закінчивши <i>все</i>, вони представили царю та Іодаю залишок срібла. І зробили з нього сосуди для дому Господнього, сосуди службові і <i>для</i> всепалень, чаші й <i>інші</i> сосуди золоті і срібні. І приносили всепалення в домі Господньому постійно в усі дні Іодая.
<p>15 І постарів Іодай і, наситившись днями <i>життя</i>, помер: сто тридцять років <i>було</i> йому, коли він помер.
<p>16 І поховали його в місті Давидовому з царями, тому що він робив добре в Ізраїлі і для Бога, і для дому Його.
<p>17 Але після смерти Іодая прийшли князі юдейські і поклонилися цареві; тоді цар став слухати їх.
<p>18 І залишили дім Господа Бога батьків своїх і стали служити деревам <i>священним</i> та ідолам, — і був гнів <i>Господній</i> на Іуду та Єрусалим за цю провину їх.
<p>19 І Він посилав до них пророків для навернення їх до Господа, і вони застерігали їх, але ті не слухали.
<p>20 І Дух Божий зійшов на Захарію, сина Іодая священика, і він став на підвищенні перед народом і сказав їм: так говорить Господь: для чого ви переступаєте повеління Господні? не буде успіху вам; і як ви залишили Господа, так і Він залишить вас.
<p>21 І змовилися проти нього, і побили його камінням, за наказом царя [Іоаса], у дворі дому Господнього.
<p>22 І не згадав цар Іоас про благодіяння, яке зробив йому Іодай, батько його, й убив сина його. І він умираючи говорив: нехай бачить Господь і нехай воздасть!
<p>23 І після закінчення року виступило проти нього військо сирійське, і ввійшли в Юдею і в Єрусалим, і знищили всіх князів народу, і всю здобич, <i>взяту</i> в них, відіслали до царя в Дамаск.
<p>24 Хоча невеликою кількістю людей приходило військо сирійське, але Господь віддав до руки їх дуже численну силу за те, що залишили Господа Бога батьків своїх. І над Іоасом учинили вони суд,
<p>25 і коли вони пішли від нього, залишивши його в тяжкій хворобі, то зробили проти нього змову раби його, за кров сина Іодая священика, й убили його на постілі його, і він помер. І поховали його в місті Давидовому, але не поховали його в царських гробницях.
<p>26 Змовниками ж проти нього були: Завад, син Шимеафи аммонитянки, та Ієгозавад, син Шимрифи моавитянки.
<p>27 Про синів його і про численні пророцтва проти нього і про влаштування дому Божого написано в книзі царів. І став царем Амасія, син його, замість нього.
<h4>25</h4>
<p>1 Двадцяти п’яти років став царем Амасія і двадцять дев’ять років царював у Єрусалимі; ім’я матері його Ієгоаддань з Єрусалима.
<p>2 І робив він угодне в очах Господніх, але не від повного серця.
<p>3 Коли утвердилося за ним царство, тоді він умертвив рабів своїх, які убили царя, батька його.
<p>4 Але дітей їхніх не умертвив, тому що написано в законі, у книзі Мойсеєвій, де заповів Господь, говорячи: не повинні бути умертвлені батьки за дітей, і дітей не слід умертвляти за батьків, але кожен за свій злочин повинен померти.
<p>5 І зібрав Амасія юдеїв і поставив їх за поколіннями під владу тисячоначальників і стоначальників, усіх юдеїв і веніамитян, і перерахував їх від двадцяти років і вище, і знайшов їх триста тисяч людей добірних, які ходять на війну, які тримають спис і щит.
<p>6 І <i>ще</i> найняв з ізраїльтян сто тисяч хоробрих воїнів за сто талантів срібла.
<p>7 Але чоловік Божий прийшов до нього і сказав: царю! нехай не йде з тобою військо ізраїльське, тому що немає Господа з ізраїльтянами, з усіма синами Єфрема.
<p>8 Але йди ти <i>один</i>, роби справу, мужньо подвизайся на війні. <i>Інакше</i> повалить тебе Бог перед лицем ворога, бо є сила у Бога підтримати і повалити.
<p>9 І сказав Амасія чоловіку Божому: що ж робити зі ста талантами, які я віддав війську ізраїльському? І сказав чоловік Божий: може Господь дати тобі більше за це.
<p>10 І відокремив їх Амасія, — військо, яке прийшло до нього з <i>землі</i> Єфремової, — щоб вони йшли у своє місце. І сильно запалав гнів їх на Юдею, і вони пішли назад у своє місце, палаючи у гніві.
<p>11 А Амасія наважився і повів народ свій, і пішов у долину Соляну і побив синів Сеїра десять тисяч;
<p>12 і десять тисяч живих узяли сини Іудині в полон, і привели їх на вершину скелі, і скинули їх з вершини скелі, й усі вони розбилися зовсім.
<p>13 Військо ж, яке Амасія відіслав назад, щоб воно не ходило з ним на війну, розсипалося по містах Юдеї від Самарії до Вефорона і перебило в них три тисячі, і награбувало багато здобичі.
<p>14 Амасія, прийшовши після поразки ідумеян, приніс богів синів Сеїра і поставив їх у себе богами, і перед ними кланявся і їм кадив.
<p>15 І запалав гнів Господа на Амасію, і послав Він до нього пророка, і той сказав йому: навіщо ти вдаєшся до богів народу цього, які не визволили народу свого від руки твоєї?
<p>16 Коли він говорив йому, <i>цар</i> відповів: хіба поставили тебе радником царським? перестань, щоб не убили тебе. І перестав пророк, сказавши: знаю, що вирішив Бог погубити тебе, тому що ти зробив це і не слухаєш поради моєї.
<p>17 І порадився Амасія, цар Юдейський, і послав до Іоаса, сина Іоахаза, сина Іиуя, царя Ізраїльського, сказати: виходь, побачимось особисто.
<p>18 І послав Іоас, цар Ізраїльський, до Амасії, царя Юдейського, сказати: терен, що на Ливані, послав до кедра, що на Ливані ж, сказати: віддай дочку свою за дружину синові моєму. Але прийшли звірі дикі, які на Ливані, і потоптали цей терен.
<p>19 Ти говориш: ось я побив ідумеян, — і піднеслося серце твоє до марнославства. Сиди краще у себе вдома. До чого тобі затівати небезпечну справу? Впадеш ти й Юдея з тобою.
<p>20 Але не послухався Амасія, тому що від Бога <i>було</i> це, щоб віддати їх у руку <i>Іоаса</i> за те, що стали звертатися до богів ідумейських.
<p>21 І виступив Іоас, цар Ізраїльський, і побачились особисто, він і Амасія, цар Юдейський, у Вефсамисі юдейському.
<p>22 І були розбиті юдеї ізраїльтянами, і побігли кожен у намет свій.
<p>23 І Амасію, царя Юдейського, сина Іоаса, сина Іоахазового, захопив Іоас, цар Ізраїльський, у Вефсамисі і привів його в Єрусалим, і зруйнував стіну Єрусалимську від воріт Єфремових до воріт наріжних, на чотириста ліктів;
<p>24 і <i>взяв</i> усе золото і срібло, і всі сосуди, що знаходилися в домі Божому біля Овед-Едома, і скарби дому царського, і заручників, і повернувся в Самарію.
<p>25 І жив Амасія, син Іоасів, цар Юдейський, після смерти Іоаса, сина Іоахазового, царя Ізраїльського, п’ятнадцять років.
<p>26 Інші діла Амасії, перші й останні, описані в книзі царів юдейських та ізраїльських.
<p>27 І після того часу, як Амасія відступив від Господа, вчинили проти нього змову в Єрусалимі, і він утік у Лахис. І послали за ним у Лахис, і умертвили його там.
<p>28 І привезли його на конях, і поховали його з батьками його в місті Іудиному.
<h4>26</h4>
<p>1 І взяв весь народ юдейський Озію, якому <i>було</i> шістнадцять років, і поставили його царем на місце батька його Амасії.
<p>2 Він оббудував Елаф і повернув його Юдеї, після того як спочив цар з батьками своїми.
<p>3 Шістнадцяти років <i>був</i> Озія, коли став царем, і п’ятдесят два роки царював у Єрусалимі; ім’я матері його Ієхолія з Єрусалима.
<p>4 І робив він угодне в очах Господніх точно так, як робив Амасія, батько його;
<p>5 і звертався він до Бога у дні Захарії, який навчав страху Божого; і в ті дні, коли він звертався до Господа, сприяв йому Бог.
<p>6 І він вийшов і воював з филистимлянами, і зруйнував стіни Гефа і стіни Іавнеї і стіни Азота; і побудував міста в <i>області</i> Азотській і у филистимлян.
<p>7 І допомагав йому Бог проти филистимлян і проти аравитян, що живуть у Гур-Ваалі, і <i>проти</i> меунитян;
<p>8 і давали аммонитяни данину Озії, і дійшло ім’я його до меж Єгипту, тому що він був дуже сильний.
<p>9 І побудував Озія вежі в Єрусалимі над воротами наріжними і над воротами долини і на розі, і зміцнив їх.
<p>10 І побудував вежі в пустелі, і зробив багато водойм, тому що мав багато худоби, і на низині і на рівнині, і хліборобів і садівників у горах і на Кармилі, бо він любив землеробство.
<p>11 Було в Озії і військо, яке виходило на війну загонами, за рахунком у списку їх, складеним рукою Ієіела писаря і Маасеї наглядача, під проводом Хананії, <i>одного</i> з головних сановників царських.
<p>12 Уся кількість глав поколінь, з хоробрих воїнів, <i>була</i> дві тисячі шістсот,
<p>13 і під їхньою рукою військової сили — триста сім тисяч п’ятсот, які вступали у битву з військовою мужністю, на допомогу царю проти ворога.
<p>14 І заготував для них Озія, для усього війська, щити і списи, і шоломи і лати, і луки і каміння для пращі.
<p>15 І зробив він в Єрусалимі майстерно придумані машини, щоб вони знаходилися на вежах і на кутах для пускання стріл і великого каміння. І пронеслося ім’я його далеко, тому що він дивно огородив себе і зробився сильним.
<p>16 Але коли він зробився сильним, загордилося серце його на загибель <i>його</i>, і він зробився злочинцем перед Господом Богом своїм, тому що ввійшов у храм Господній, щоб запалити <i>фіміам</i> на вівтарі кадильному.
<p>17 І пішов за ним Азарія священик, і з ним вісімдесят священиків Господніх, людей відмінних,
<p>18 і стали проти Озії царя і сказали йому: не тобі, Озіє, кадити Господеві; це <i>справа</i> священиків, синів Ааронових, посвячених для кадіння; вийди зі святилища, бо ти вчинив беззаконно, і не [буде] тобі це за честь у Господа Бога.
<p>19 І розгнівався Озія, — а в руці в нього була кадильниця для кадіння; і коли він розгнівався на священиків, проказа з’явилася на чолі його, перед лицем священиків, у домі Господньому, біля вівтаря кадильного.
<p>20 І глянув на нього Азарія первосвященик і всі священики; і ось у нього проказа на чолі його. І примушували його вийти звідти, та й сам він поспішав відійти, тому що вразив його Господь.
<p>21 І був цар Озія прокаженим до дня смерти своєї, і жив в окремому домі і відлучений був від дому Господнього. А Іоафам, син його, був начальником над домом царським і управляв народом землі.
<p>22 Інші діяння Озії, перші й останні, описав Ісая, син Амоса, пророк.
<p>23 І спочив Озія з батьками своїми, і поховали його з батьками його на полі царських гробниць, тому що говорили: він прокажений. І став царем Іоафам, син його, замість нього.
<h4>27</h4>
<p>1 Двадцяти п’яти років <i>був</i> Іоафам, коли став царем, і шістнадцять років царював у Єрусалимі; ім’я матері його Ієруша, дочка Садока.
<p>2 І робив він угодне в очах Господніх точно так, як робив Озія, батько його, тільки він не входив у храм Господній, і народ продовжував ще грішити.
<p>3 Він побудував верхні ворота дому Господнього, і багато чого побудував на стіні Офела;
<p>4 і міста побудував на горі Юдейській, і в лісах побудував палаци і вежі.
<p>5 Він воював з царем аммонитян і подолав їх, і дали йому аммонитяни в той рік сто талантів срібла і десять тисяч ко́рів пшениці і ячменю десять тисяч. Це давали йому аммонитяни і на другий рік, і на третій.
<p>6 Таким сильним був Іоафам тому, що йшов путями своїми перед лицем Господа Бога свого.
<p>7 Інші діяння Іоафама і всі війни його і поведінка його описані в книзі царів ізраїльських та юдейських:
<p>8 двадцяти п’яти років був він, коли став царем, і шістнадцять років царював у Єрусалимі.
<p>9 І спочив Іоафам з батьками своїми, і поховали його в місті Давидовому. І став царем Ахаз, син його, замість нього.
<h4>28</h4>
<p>1 Двадцяти років був Ахаз, коли став царем, і шістнадцять років царював у Єрусалимі; і він не робив угодного в очах Господніх, як <i>робив</i> Давид, батько його:
<p>2 він ішов путями царів ізраїльських, і навіть зробив відлиті статуї Ваалів; 
<p>3 і він звершував куріння в долині синів Еннома, і проводив синів своїх через вогонь, наслідуючи мерзоти народів, яких вигнав Господь перед лицем синів Ізраїлевих;
<p>4 і приносив жертви і куріння на висотах і на пагорбах і під усяким гіллястим деревом.
<p>5 І віддав його Господь Бог його в руки царя сиріян, і вони вразили його і взяли в нього багато полонених і відвели в Дамаск. Також і в руки царя Ізраїльського був він відданий, і той учинив над ним велику поразку.
<p>6 І побив Факей, син Ремалиїн, [цар Ізраїльський,] юдеїв сто двадцять тисяч в один день, людей войовничих, тому що вони залишили Господа Бога батьків своїх.
<p>7 Зихрій же, силач з єфремлян, убив Маасею, сина царя, й Азрикама, який був начальником над палацом, і Елкану, другого після царя.
<p>8 І взяли сини Ізраїлеві в полон у братів своїх, <i>юдеїв</i>, двісті тисяч дружин, синів і дочок; також і багато здобичі награбували в них, і відправили здобич у Самарію.
<p>9 Там був пророк Господній, ім’я його Одед. Він вийшов перед лице війська, яке йшло в Самарію, і сказав їм: ось Господь Бог батьків ваших, у гніві на юдеїв, віддав їх у руки ваші, і ви побили їх з такою люттю, яка досягла небес.
<p>10 І тепер ви думаєте поневолити синів Іуди і Єрусалима на рабів і рабинь собі. А хіба на вас самих немає провини перед Господом Богом вашим?
<p>11 Отже, послухайте мене, і поверніть полонених, яких ви захопили з братів ваших, бо полум’я гніву Господнього на вас.
<p>12 І встали деякі з начальників синів Єфремових: Азарія, син Ієгоханана, Берехія, син Мешиллемофа, та Єзекія, син Шаллума, й Амаса, син Хадлая, проти тих, хто йшов з війни,
<p>13 і сказали їм: не вводьте сюди полонених, тому що гріх був би нам перед Господом. Невже ви думаєте додати до гріхів наших і до злочинів наших? велика провина наша, і полум’я гніву [Господнього] над Ізраїлем.
<p>14 І залишили озброєні полонених і здобич у воєначальників і всього зібрання.
<p>15 І встали мужі, згадані за іменами, і взяли полонених, і всіх нагих з них одягли зі здобичі, — і одягли їх, і взули їх, і нагодували їх, і напоїли їх, і помазали їх єлеєм, і посадили на ослів усіх слабких з них, і відправили їх у Єрихон, місто пальм, до братів їхніх, і повернулися у Самарію.
<p>16 У той час послав цар Ахаз до царів ассирійських, щоб вони допомогли йому,
<p>17 тому що ідумеяни і ще приходили, і <i>багатьох</i> убили в Юдеї, і взяли в полон;
<p>18 і филистимляни розсипалися по містах низинного краю і півдня Юдеї і взяли Вефсамис і Аїалон, і Гедероф і Сохо і залежні від нього міста, і Фимну і залежні від неї міста, і Гимзо і залежні від нього міста, й оселилися там.
<p>19 Так принизив Господь юдеїв за Ахаза, царя Юдейського, тому що він розбестив Юдею і тяжко грішив перед Господом.
<p>20 І прийшов до нього Феглафелласар, цар Ассирійський, але був за тягар йому, замість того, щоб допомогти йому,
<p>21 тому що Ахаз узяв <i>скарби</i> з дому Господнього і дому царського й у князів і віддав цареві Ассирійському, але не на допомогу собі.
<p>22 І в скрутний для себе час він продовжував беззаконно чинити перед Господом, він — цар Ахаз.
<p>23 І приносив він жертви богам дамаським, <i>думаючи, що</i> вони вражали його, і говорив: боги царів сирійських допомагають їм; принесу я жертву їм, і вони допоможуть мені. Але вони були на падіння йому і всьому Ізраїлю.
<p>24 І зібрав Ахаз сосуди дому Божого, і розтрощив сосуди дому Божого, і замкнув двері дому Господнього, і спорудив собі жертовники по всіх кутах в Єрусалимі,
<p>25 і по всіх містах Іудиних спорудив висоти для кадіння богам іншим, і гнівив Господа Бога батьків своїх.
<p>26 Інші діла його й усі вчинки його, перші й останні, описані в книзі царів юдейських та ізраїльських.
<p>27 І спочив Ахаз з батьками своїми, і поховали його в місті, в Єрусалимі, але не внесли його в гробниці царів Ізраїлевих. І став царем Єзекія, син його, замість нього.
<h4>29</h4>
<p>1 Єзекія став царем двадцяти п’яти років, і двадцять дев’ять років царював у Єрусалимі; ім’я матері його Авия, дочка Захарії.
<p>2 І робив він угодне в очах Господніх так само, як робив Давид, батько його.
<p>3 У перший же рік царювання свого, у перший місяць, він відчинив двері дому Господнього і відновив їх,
<p>4 і повелів прийти священикам і левитам, і зібрав їх на площі східній,
<p>5 і сказав їм: послухайте мене, левити! Нині освятіться <i>самі</i> й освятіть дім Господа Бога батьків ваших, і викиньте нечистоту зі святилища.
<p>6 Тому що батьки наші чинили беззаконно, і робили неугодне в очах Господа Бога нашого, і залишили Його, і відвернули вони лиця свої від оселі Господньої, і повернулися спиною,
<p>7 і замкнули двері притвору, і погасили світильники, і не палили куріння, і не відносили всепалень у святилищі Бога Ізраїлевого.
<p>8 І був гнів Господа на Юдею і на Єрусалим, і Він віддав їх на ганьбу, на спустошення і на посміх, як ви бачите очима вашими.
<p>9 І ось, упали батьки наші від меча, а сини наші і дочки наші і дружини наші за це в полоні [в землі не своїй] донині.
<p>10 Тепер у мене на серці — укласти завіт з Господом Богом Ізраїлевим, нехай відверне від нас полум’я гніву Свого.
<p>11 Діти мої! не будьте недбалі, тому що вас обрав Господь стояти перед лицем Його, служити Йому і бути в Нього служителями і запалювачами курінь.
<p>12 І встали левити: Махаф, син Амасая, й Іоель, син Азарії, із синів Каафових; і з синів Мерариних: Кис, син Авдія, й Азарія, син Ієгаллелела; і з племені Гирсонового: Іоах, син Зимми, й Еден, син Іоаха;
<p>13 і з синів Елицафанових: Шимри та Ієіел; і з синів Асафових: Захарія і Матфанія;
<p>14 і з синів Еманових: Ієхиїл і Шимей; і з синів Ідифунових: Шемаія й Уззиел.
<p>15 Вони зібрали братів своїх і освятилися, і пішли за наказом царя очищати дім Господній за словами Господа.
<p>16 І ввійшли священики всередину дому Господнього для очищення, і винесли все нечисте, що знайшли в храмі Господньому, на двір дому Господнього, а левити взяли це, щоб винести геть до потоку Кедрона.
<p>17 І почали освячувати в перший <i>день</i> першого місяця, і у восьмий день <i>того самого</i> місяця ввійшли в притвор Господній; і освячували дім Господній вісім днів, і в шістнадцятий день першого місяця закінчили.
<p>18 І прийшли в дім до царя Єзекії і сказали: ми очистили дім Господній, і жертовник для всепалення, і всі сосуди його, і стіл <i>для хлібів</i> предкладення, і всі сосуди його;
<p>19 і всі сосуди, які закинув цар Ахаз під час царювання свого, у беззаконні своєму, ми приготували й освятили, і ось вони перед жертовником Господнім.
<p>20 І встав цар Єзекія рано-вранці і зібрав начальників міста, і пішов у дім Господній.
<p>21 І привели сім тельців і сім баранів, і сім агнців і сім козлів у жертву за гріх за царство і за святилище і за Юдею; і наказав він синам Аароновим, священикам, вознести всепалення на жертовнику Господньому.
<p>22 І закололи тельців, і взяли священики кров, і окропили жертовник, і закололи баранів, і окропили кров’ю жертовник; і закололи агнців, і окропили кров’ю жертовник.
<p>23 І привели козлів за гріх перед лице царя і зібрання, і вони поклали руки свої на них.
<p>24 І закололи їх священики, і очистили кров’ю їх жертовник для загладження гріхів усього Ізраїля, тому що за весь Ізраїль наказав цар <i>принести</i> всепалення і жертву за гріх.
<p>25 І поставив він левитів у домі Господньому з кимвалами, псалтирями і цитрами, за уставом Давида і Гада, прозорливця царевого, і Нафана пророка, тому що від Господа <i>був</i> устав цей через пророків Його.
<p>26 І стали левити з <i>музичними</i> інструментами Давидовими і священики з трубами.
<p>27 І наказав Єзекія вознести всепалення на жертовнику. І в той час, як почалося всепалення, почався спів Господу, при <i>звуках</i> труб та інструментів Давида, царя Ізраїлевого.
<p>28 І все зібрання молилося, і співці співали, і сурмили труби, доки не закінчилося всепалення.
<p>29 Після закінчення ж всепалення цар і всі, що знаходилися при ньому, схилилися і поклонилися.
<p>30 І сказав цар Єзекія і князі левитам, щоб вони славили Господа словами Давида й Асафа прозорливця, і вони славили з радістю, і схилялися і поклонялися.
<p>31 І продовжив Єзекія і сказав: тепер ви посвятили себе Господу; приступайте і приносьте жертви і вдячні приношення в дім Господній. І понесло <i>все</i> зібрання жертви і вдячні приношення, і всякий, хто розчулений був серцем, — усепалень.
<p>32 І було число всепалень, які привели ті, що зібралися: сімдесят волів, сто баранів, двісті агнців — усе це для всепалення Господу.
<p>33 <i>Інших</i> священних жертв <i>було</i>: шістсот з великої худоби і три тисячі з дрібної худоби.
<p>34 Але священиків було мало, і вони не могли здирати шкір з усіх всепалень, і допомагали їм брати їхні левити, до закінчення справи і доки освятилися <i>інші</i> священики, тому що левити були більш ретельні в освяченні себе, ніж священики.
<p>35 Притому ж усепалень <i>було</i> багато з жиром мирних жертв і з узливаннями при всепаленні. Так було відновлено служіння в домі Господньому.
<p>36 І радів Єзекія і весь народ за те, що Бог <i>так</i> розчулив народ, бо це сталося несподівано.
<h4>30</h4>
<p>1 І послав Єзекія по всій <i>землі</i> Ізраїльській і Юдеї, і листи писав до Єфрема і Манассії, щоб прийшли в дім Господній, в Єрусалим, для звершення пасхи Господу Богу Ізраїлевому.
<p>2 І поклали на раді цар і князі його і все зібрання в Єрусалимі — звершити пасху в другий місяць,
<p>3 бо не могли зробити її у свій час, тому що священики <i>ще</i> не освятилися в достатній кількості і народ не зібрався в Єрусалим.
<p>4 І сподобалося це цареві і всьому зібранню.
<p>5 І вирішили оголосити по всьому Ізраїлю, від Вирсавії до Дана, щоб ішли в Єрусалим для звершення пасхи Господу Богу Ізраїлеву, тому що давно не звершували <i>її</i>, як написано.
<p>6 І пішли гінці з листами від царя і від князів його по всій <i>землі</i> Ізраїльській та Юдеї, і за повелінням царя говорили: діти Ізраїля! наверніться до Господа Бога Авраама, Ісаака й Ізраїля, і Він повернеться до залишка, який уцілів у вас від руки царів ассирійських.
<p>7 І не будьте такими, як батьки ваші і брати ваші, які беззаконно чинили перед Господом Богом батьків своїх; і Він віддав їх на спустошення, як ви бачите.
<p>8 Нині не будьте жорстокосердими, як батьки ваші, підкоріться Господу і приходьте до святилища Його, яке Він освятив повік; і служіть Господу Богу вашому, і Він відверне від вас полум’я гніву Свого.
<p>9 Коли ви навернетеся до Господа, тоді брати ваші і діти ваші [будуть] у милості у тих, що полонили їх, і повернуться в землю цю, бо благий і милосердний Господь Бог ваш і не відверне лиця від вас, якщо ви навернетеся до Нього.
<p>10 І ходили гінці з міста до міста по землі Єфремовій і Манассіїній і до Завулонової, але з них сміялися і знущалися.
<p>11 Однак деякі з <i>коліна</i> Асирового, Манассіїного і Завулонового смирилися і прийшли в Єрусалим.
<p>12 І над Юдеєю була рука Божа, яка дарувала їм єдине серце, щоб виконувати повеління царя і князів, за словом Господнім.
<p>13 І зібралося в Єрусалим безліч народу для звершення свята опрісноків, у другий місяць, — зібрання дуже численне.
<p>14 І встали і зруйнували жертовники, які були в Єрусалимі; і все, на чому звершувалося куріння [ідолам], зруйнували і кинули в потік Кедрон;
<p>15 і закололи пасхального агнця в чотирнадцятий <i>день</i> другого місяця. Священики і левити присоромившись, освятилися і принесли всепалення в дім Господній,
<p>16 і стали на своєму місці за уставом своїм, за законом Мойсея, чоловіка Божого. Священики кропили кров’ю [приймаючи її] з рук левитів.
<p>17 Оскільки багато <i>було</i> в зібранні таких, які не освятилися, то замість нечистих левити закололи пасхального агнця, для присвяти Господу.
<p>18 Багато хто з народу, більшість з коліна Єфремового і Манассіїного, Іссахарового і Завулонового, не очистилися; однак вони їли пасху, не за уставом.
<p>19 Але Єзекія помолився за них, говорячи: Господь благий нехай простить кожного, хто розчулив серце своє до того, щоб шукати Господа Бога, Бога батьків своїх, хоча і без очищення священного!
<p>20 І почув Господь Єзекію і простив народ.
<p>21 І звершили сини Ізраїлеві, які знаходилися в Єрусалимі, свято опрісноків за сім днів, з великою радістю; щодня левити і священики славили Господа на інструментах, <i>зроблених</i> для славослів’я Господа.
<p>22 І говорив Єзекія за серцем усім левитам, які мали добре розуміння <i>в служінні</i> Господу. І їли святкове сім днів, приносячи жертви мирні і славлячи Господа Бога батьків своїх.
<p>23 І вирішило все зібрання святкувати інші сім днів, і провели ці сім днів у веселощах,
<p>24 тому що Єзекія, цар Юдейський, виставив для тих, що зібралися, тисячу тельців і десять тисяч дрібної худоби, і вельможі виставили для тих, що зібралися, тисячу тельців і десять тисяч дрібної худоби; і священиків освятилося <i>вже</i> багато.
<p>25 І веселилися всі ті, що зібралися з Юдеї, і священики і левити, і все зібрання, яке прийшло від Ізраїля, і прибульці, які прийшли з землі Ізраїльської і жили в Юдеї.
<p>26 І була радість велика в Єрусалимі, тому що з днів Соломона, сина Давидового, царя Ізраїлевого, <i>не бувало</i> подібного до цього в Єрусалимі.
<p>27 І встали священики і левити, і благословили народ; і почутий був голос їх, і зійшла молитва їх у святу оселю Його на небеса.
<h4>31</h4>
<p>1 І після закінчення всього цього, пішли всі ізраїльтяни, які <i>там</i> знаходилися, в міста юдейські і розбили статуї, зрубали <i>освячені</i> дерева, і зруйнували висоти і жертовники по всій Юдеї і в <i>землі</i> Веніаміновій, Єфремовій і Манассіїній, до кінця. І <i>потім</i> повернулися всі сини Ізраїлеві, кожен у володіння своє, в міста свої.
<p>2 І поставив Єзекія черги священиків і левитів, за їхнім розподілом, кожного при своїй справі, священичій або левитській, при всепаленні і при жертвах мирних, для служби, для хваління і славослів’я, біля воріт дому Господнього.
<p>3 І <i>визначив</i> цар частину з майна свого на всепалення: на всепалення ранкові і вечірні, і на всепалення в суботи і в новомісяччя, й у свята, як написано в законі Господньому.
<p>4 І повелів він народу, який живе в Єрусалимі, давати визначене утримання священикам і левитам, щоб вони були ревні в законі Господньому.
<p>5 Коли обнародувано було це повеління, тоді нанесли сини Ізраїлеві багато початків хліба, вина, й олії, і меду, і всяких плодів польових; і десятин з усього нанесли багато.
<p>6 І ізраїльтяни і юдеї, які живуть у містах юдейських, також представили десятини з великої і дрібної худоби і десятини з пожертвувань, присвячених Господу Богу їхньому; і наклали купи, купи.
<p>7 У третій місяць почали класти купи, і в сьомий місяць закінчили.
<p>8 І прийшли Єзекія і вельможі, і побачили купи, і дякували Господу і народу Його Ізраїлю.
<p>9 І запитав Єзекія священиків і левитів про ці купи.
<p>10 І відповів йому Азарія первосвященик з дому Садокового і сказав: з того часу, як почали носити приношення в дім Господній, ми їли досита, і багато чого залишилося, тому що Господь благословив народ Свій. Із того, що залишилося, <i>склалася</i> така безліч.
<p>11 І наказав Єзекія приготувати кімнати при домі Господньому. І приготували.
<p>12 І перенесли <i>туди</i> приношення, і десятини, і пожертвування, з <i>усією</i> ретельністю. І <i>був</i> начальником при них Хонанія левит, і Симей, брат його, другим.
<p>13 А Ієхиїл і Азазія, і Нахаф, і Асаїл, і Ієримоф, й Іозавад, і Елиел, і Ісмахія, і Махаф, і Бенанія <i>були</i> доглядачами під рукою Хонанії і Симея, брата його, за наказом царя Єзекії й Азарії, начальника при домі Божому.
<p>14 Коре, син Імни, левит, воротар на східній стороні, <i>був</i> при добровільних приношеннях Богу, для видачі принесеного Господу і найважливіших з присвячених речей.
<p>15 І під його <i>віданням знаходилися</i> Еден, і Миніамін, й Ієшуа, і Шемаія, і Амарія, і Шеханія в містах священичих, щоб правильно роздавати братам своїм частини, як великому, так і малому,
<p>16 зверх списків їх, <i>усім</i> чоловічої статі від трьох років і вище, усім, хто ходить у дім Господа для справ щоденних, для служіння їх, за посадами їх і за відділами їх,
<p>17 і внесеним у список священикам, за поколіннями їх, і левитам від двадцяти років і вище, за посадами їх, за відділами їх,
<p>18 і внесеним у список, з усіма малолітніми їхніми, з дружинами їхніми і з синами їхніми і з дочками їхніми, — всій громаді, тому що вони з <i>усією</i> вірністю присвятили себе на священну службу.
<p>19 І для синів Ааронових, священиків у селищах навколо міст їх, при кожному місті <i>поставлені були</i> мужі пойменовані, щоб роздавати ділянки всім чоловічої статі у священиків і усім, внесеним у список у левитів.
<p>20 Ось що зробив Єзекія по всій Юдеї, — і він робив добре, і справедливе, й істинне перед лицем Господа Бога свого.
<p>21 І в усьому, що він здійснював для служіння дому Божому і для дотримання закону і заповідей, думаючи про Бога свого, він діяв від усього серця свого і мав успіх.
<h4>32</h4>
<p>1 Після таких діл і вірности, прийшов Сеннахирим, цар Ассирійський, і вступив у Юдею, і обложив укріплені міста, і думав відторгнути їх собі.
<p>2 Коли Єзекія побачив, що прийшов Сеннахирим з наміром воювати проти Єрусалима,
<p>3 тоді вирішив із князями своїми і з військовими людьми своїми засипати джерела води, що поза містом, і ті допомогли йому.
<p>4 І зібралося багато народу, і засипали всі джерела і потік, що протікав по країні, говорячи: нехай не знайдуть царі ассирійські, прийшовши <i>сюди</i>, багато води [і нехай не укріпляться].
<p>5 І підбадьорився він, і відновив усю стіну, що обвалилася, і підняв її до вежі, і ззовні <i>побудував</i> іншу стіну, і укріпив Милло в місті Давидовому, і приготував багато зброї і щитів.
<p>6 І поставив воєначальників над народом, і зібрав їх до себе на площу біля міських воріт, і говорив до серця їх, і сказав:
<p>7 будьте твердими і мужніми, не бійтеся і не страшіться царя Ассирійського і всієї безлічі, яка з ним, тому що з нами більше, ніж з ним;
<p>8 з ним м’язи плотські, а з нами Господь Бог наш, щоб допомагати нам і боротися у битвах наших. І укріпився народ словами Єзекії, царя Юдейського.
<p>9 Після цього послав Сеннахирим, цар Ассирійський, рабів своїх в Єрусалим, — сам він <i>стояв</i> навпроти Лахиса, і вся сила його з ним, — до Єзекії, царя Юдейського, і до всіх юдеїв, які в Єрусалимі, сказати:
<p>10 так говорить Сеннахирим, цар Ассирійський: на що ви сподіваєтеся і сидите в фортеці в Єрусалимі?
<p>11 Чи не зваблює вас Єзекія, щоб віддати вас на смерть від голоду і спраги, говорячи: Господь Бог наш врятує нас від руки царя Ассирійського?
<p>12 чи не цей Єзекія зруйнував висоти Його і жертовники Його, і сказав Юдеї та Єрусалиму: перед жертовником єдиним поклоняйтеся і на ньому звершуйте куріння?
<p>13 Хіба ви не знаєте, що зробив я і батьки мої з усіма народами земель? Чи могли боги народів земних урятувати землю свою від руки моєї?
<p>14 Хто з усіх богів народів, знищених батьками моїми, міг врятувати народ свій від руки моєї? <i>Як же</i> зможе ваш Бог врятувати вас від руки моєї?
<p>15 І нині нехай не зваблює вас Єзекія і не відхиляє вас у такий спосіб; не вірте йому: якщо не в силах був жоден бог жодного народу і царства врятувати народ свій від руки моєї і від руки батьків моїх, то і ваш Бог не врятує вас від руки моєї.
<p>16 І ще <i>багато чого</i> говорили раби його проти Господа Бога і проти Єзекії, раба Його.
<p>17 І листи писав він, <i>у яких</i> ганьбив Господа Бога Ізраїлевого і говорив проти Нього такі слова: як боги народів земних не врятували народів своїх від руки моєї, так Бог Єзекії не врятує народу Свого від руки моєї.
<p>18 І кричали гучним голосом юдейською мовою до народу єрусалимського, який <i>був</i> на стіні, щоб устрашити його і налякати його, і взяти місто.
<p>19 І говорили про Бога Єрусалима, як про богів народів землі, — вироби рук людських.
<p>20 І помолився цар Єзекія й Ісая, син Амосів, пророк, і воззвали до неба.
<p>21 І послав Господь ангела, і він знищив усіх хоробрих і головнокомандувача і начальників у війську царя Ассирійського. І повернувся він зі соромом у землю свою; і коли прийшов у дім бога свого, — ті, що вийшли зі стегон його, вразили його там мечем.
<p>22 Так врятував Господь Єзекію і жителів Єрусалима від руки Сеннахирима, царя Ассирійського, і від руки всіх і оберігав їх звідусюди.
<p>23 Тоді багато хто приносив дари Господу в Єрусалим і коштовні речі Єзекії, царю Юдейському. І він звеличився після цього в очах усіх народів.
<p>24 У ті дні занедужав Єзекія смертельно. І помолився Господу, і Він почув його і дав йому знамення.
<p>25 Але не воздав Єзекія за зроблені йому благодіяння, тому що загордилося серце його. І був на нього гнів <i>Божий</i> і на Юдею, і на Єрусалим.
<p>26 Але оскільки смирився Єзекія в гордості серця свого, — сам і жителі Єрусалима, то не прийшов на них гнів Господній у дні Єзекії.
<p>27 І було в Єзекії багатства і слави дуже багато, і сховище він зробив у себе для срібла і золота, і каменів коштовних, і для пахощів і щитів, і для всяких коштовних сосудів;
<p>28 і комори для плодів <i>землі</i>, для хліба, вина й олії, і стійла для всякого роду худоби, і двори для стад.
<p>29 І міста побудував собі. І стад дрібної і великої худоби <i>було в нього</i> безліч, тому що дав йому Бог дуже велике майно.
<p>30 Він же, Єзекія, замкнув верхню протоку вод Геона і провів їх униз до західної сторони міста Давидового. І діяв успішно Єзекія в усякій справі своїй.
<p>31 Тільки при послах царів вавилонських, які надсилали до нього запитати про знамення, що було на землі, залишив його Бог, щоб випробувати його і відкрити все, що у нього на серці.
<p>32 Інші діяння Єзекії і чесноти його описані у видінні Ісаї, сина Амосового, пророка, і в книзі царів юдейських та ізраїльських.
<p>33 І спочив Єзекія з батьками своїми, і поховали його над гробницями синів Давидових, і почесті віддали йому після смерти його всі юдеї і жителі Єрусалима. І став царем Манассія, син його, замість нього.
<h4>33</h4>
<p>1 Дванадцяти років <i>був</i> Манассія, коли став царем, і п’ятдесят п’ять років царював у Єрусалимі,
<p>2 і чинив він неугодне в очах Господніх, наслідуючи мерзоти народів, яких прогнав Господь від лиця синів Ізраїлевих, 
<p>3 і знову побудував висоти, які зруйнував Єзекія, батько його, і поставив жертовники Ваалам, і влаштував діброви, і поклонявся всьому воїнству небесному, і служив йому,
<p>4 і спорудив жертовники в домі Господньому, про який сказав Господь: в Єрусалимі буде ім’я Моє вічно;
<p>5 і спорудив жертовники всьому воїнству небесному на обох дворах дому Господнього.
<p>6 Він же проводив синів своїх через вогонь у долині сина Енномового, і ворожив, і чаклував, і запровадив викликателів мерців і чародіїв; багато робив він неугодного в очах Господа, щоб прогнівати Його.
<p>7 І поставив різьбленого ідола, якого зробив, у домі Божому, про який говорив Бог Давиду і Соломону, синові його: у домі цьому і в Єрусалимі, який Я обрав з усіх колін Ізраїлевих, Я покладу ім’я Моє повік;
<p>8 і не дам надалі виступити нозі Ізраїля із землі цієї, яку Я затвердив за батьками їх, якщо тільки вони будуть намагатися виконувати все, що Я заповів їм, за всім законом і уставами і повеліннями, <i>даними</i> рукою Мойсея.
<p>9 Але Манассія довів Юдею і жителів Єрусалима до того, що вони чинили гірше за ті народи, які знищив Господь від лиця синів Ізраїлевих.
<p>10 І говорив Господь до Манассії і до народу його, але вони не слухали.
<p>11 І привів Господь на них воєначальників царя Ассирійського, і закували вони Манассію в кайдани й зв’язали його ланцюгами, і відвели його у Вавилон.
<p>12 І в тісноті своїй він став благати лице Господа Бога свого і глибоко смирився перед Богом батьків своїх.
<p>13 І помолився Йому, і <i>Бог</i> прихилився до нього і почув моління його, і повернув його в Єрусалим у царство його. І пізнав Манассія, що Господь є Бог.
<p>14 І після того побудував зовнішню стіну міста Давидового, на західній стороні Геона, по долині і до входу в Рибні ворота, і провів її навколо Офела і високо підняв її. І поставив воєначальників по всіх укріплених містах в Юдеї,
<p>15 і скинув чужоземних богів та ідола з дому Господнього, і всі капища, які спорудив на горі дому Господнього в Єрусалимі, і викинув їх за місто.
<p>16 І відновив жертовник Господній і приніс на ньому жертви мирні й хвалебні, і сказав юдеям, щоб вони служили Господу Богу Ізраїлевому.
<p>17 Але народ ще приносив жертви на висотах, хоч і Господу Богу своєму.
<p>18 Інші діла Манассії, і молитва його до Бога свого, і слова прозорливців, які говорили до нього ім’ям Господа Бога Ізраїлевого, знаходяться в записах царів ізраїлевих.
<p>19 І молитва його, і те, що <i>Бог</i> прихилився до нього, і всі гріхи його і беззаконня його, і місця, на яких він побудував висоти і поставив зображення Астарти й ідолів, раніше ніж смирився, описані в записах Хозая.
<p>20 І спочив Манассія з батьками своїми, і поховали його в домі його. І став царем Амон, син його, замість нього.
<p>21 Двадцяти двох років був Амон, коли став царем, і два роки царював у Єрусалимі.
<p>22 І чинив неугодне в очах Господніх так, як робив Манассія, батько його; і всім ідолам, яких зробив Манассія, батько його, приносив Амон жертви і служив їм.
<p>23 І не смирився перед лицем Господнім, як смирився Манассія, батько його; навпаки, Амон примножив <i>свої</i> гріхи.
<p>24 І склали проти нього змову слуги його, й умертвили його в домі його.
<p>25 Але народ землі перебив усіх, хто був у змові проти царя Амона, і поставив народ царем землі Іосію, сина його, замість нього.
<h4>34</h4>
<p>1 Вісім років було Іосії, коли він став царем, і тридцять один рік царював у Єрусалимі,
<p>2 і робив він угодне в очах Господніх, і ходив путями Давида, батька свого, і не ухилявся ні праворуч, ні ліворуч.
<p>3 У восьмий рік царювання свого, будучи ще отроком, він почав удаватися до Бога Давида, батька свого, а в дванадцятий рік почав очищати Юдею та Єрусалим від висот і <i>посвячених</i> дерев і від різьблених і відлитих ідолів.
<p>4 І зруйнували перед лицем його жертовники Ваала і статуї, що піднімалися над ними; і <i>посвячені</i> дерева він зрубав, і різьблені і відлиті кумири зламав і розбив на порох, і розсипав на гробах тих, які приносили їм жертви,
<p>5 і кістки жерців спалив на жертовниках їхніх, і очистив Юдею та Єрусалим,
<p>6 і в містах Манассії, та Єфрема, і Симеона, <i>навіть</i> до коліна Неффалимового, і в спустошених околицях їх
<p>7 він зруйнував жертовники і <i>посвячені</i> дерева, й ідолів розбив на порох, і всі статуї розтрощив по всій землі Ізраїльській, і повернувся в Єрусалим.
<p>8 У вісімнадцятий рік царювання свого, після очищення землі і дому <i>Божого</i>, він послав Шафана, сина Ацалії, і Маасею градоначальника, й Іоаха, сина Іоахазового, писаря, відновити дім Господа Бога свого.
<p>9 І прийшли вони до Хелкії первосвященика, і віддали срібло, принесене в дім Божий, яке левити, що стоять на варті біля порогу, зібрали з рук Манассії й Єфрема і всіх інших ізраїльтян, і від усього Іуди і Веніаміна, і від жителів Єрусалима,
<p>10 і віддали в руки виконавцям робіт, які були приставлені до дому Господнього, щоб вони роздавали його робітникам, які працювали в домі Господньому, на відбудові й оновленні дому.
<p>11 І вони роздавали теслям і будівельникам на купівлю тесаних каменів і дерев для зв’язків і для покриття будинків, які зруйнували царі юдейські.
<p>12 Люди ці діяли чесно під час роботи, і для нагляду над ними поставлені були Іахаф і Овадія, левити із синів Мерариних, і Захарія і Мешуллам із синів Каафових, і всі левити, що вміють грати на музичних інструментах.
<p>13 Вони ж <i>були</i> приставниками над носіями і наглядали за усіма робітниками при кожній роботі; з левитів же <i>були і</i> писарі, і наглядачі, і воротарі.
<p>14 Коли виймали вони срібло; принесене в дім Господній, тоді Хелкія священик знайшов книгу закону Господнього, <i>дану</i> рукою Мойсея.
<p>15 І почав Хелкія, і сказав Шафану писарю: книгу закону знайшов я в домі Господньому. І подав Хелкія ту книгу Шафану.
<p>16 І поніс Шафан книгу до царя, і приніс при цьому цареві звістку: все, що доручено рабам твоїм, вони роблять;
<p>17 і висипали срібло, знайдене в домі Господньому, і передали його в руки приставників і в руки виконавців робіт.
<p>18 І <i>також</i> доніс Шафан писар царю, говорячи: книгу дав мені Хелкія священик. І читав її Шафан перед царем.
<p>19 Коли почув цар слова закону, то роздер одяг свій.
<p>20 І дав цар повеління Хелкії й Ахикаму, синові Шафановому, й Авдону, синові Михея, і Шафану писарю, й Асаії, слузі царському, говорячи:
<p>21 підіть, запитайте Господа про мене і про тих, що залишились у Ізраїля, і про Іуду щодо слів цієї знайденої книги, тому що великий гнів Господа, який запалав на нас за те, що не дотримувалися батьки наші слова Господнього, щоб чинити за всім написаним у книзі цій.
<p>22 І пішов Хелкія і ті, які від царя, до Олдани пророчиці, дружини Шаллума, сина Тавкегафа, сина Хасри, хранителя одягу, — а жила вона в другій частині Єрусалима, — і говорили з нею про це.
<p>23 І вона сказала їм: так говорить Господь Бог Ізраїлів: скажіть тому чоловікові, який послав вас до мене:
<p>24 так говорить Господь: ось Я наведу лихо на місце це і на жителів його всі прокляття, написані в книзі, яку читали перед лицем царя Юдейського,
<p>25 за те, що вони залишили Мене і кадили богам іншим, щоб прогнівляти Мене всіма ділами рук своїх. І гнів Мій запалає над місцем цим і не згасне.
<p>26 А царю Юдейському, який послав вас запитати Господа, так скажіть: так говорить Господь Бог Ізраїлів про слова, які ти чув:
<p>27 оскільки пом’якшало серце твоє, і ти смирився перед Богом, почувши слова Його про місце це і про жителів його, — і ти смирився переді Мною, і роздер одяг свій, і плакав переді Мною, то і Я почув <i>тебе</i>, говорить Господь.
<p>28 Ось Я преставлю тебе до батьків твоїх, і покладений будеш у гробницю твою в мирі, і не побачать очі твої всього того лиха, яке Я наведу на місце це і на жителів його. І принесли цареві відповідь.
<p>29 І послав цар, і зібрав усіх старійшин Юдеї та Єрусалима, і пішов цар у дім Господній,
<p>30 і <i>з ним</i> усі юдеї і жителі Єрусалима, і священики і левити, і весь народ, від великого до малого; і він прочитав уголос їм усі слова книги завіту, знайденої в домі Господньому.
<p>31 І став цар на місці своєму, й уклав завіт перед лицем Господа йти за Господом і дотримуватися заповіді Його й одкровення Його, й уставів Його, від усього серця свого і від усієї душі своєї, щоб виконувати слова завіту, написані в книзі цій.
<p>32 І повелів цар підтвердити <i>це</i> всім, хто знаходився в Єрусалимі й у землі Веніаміновій; і стали чинити жителі Єрусалима за завітом Бога, Бога батьків своїх.
<p>33 І викинув Іосія всі мерзоти з усіх земель, які у синів Ізраїлевих, і звелів усім, хто знаходився <i>у землі</i> Ізраїлевій, служити Господу Богу своєму. І в усі дні <i>життя</i> його вони не відступали від Господа Бога батьків своїх.
<h4>35</h4>
<p>1 І звершив Іосія в Єрусалимі пасху Господу, і закололи пасхального агнця в чотирнадцятий <i>день</i> першого місяця.
<p>2 І поставив він священиків на місцях їхніх, і підбадьорював їх на служіння в домі Господньому, 
<p>3 і сказав левитам, наставникам усіх ізраїльтян, посвяченим Господу: поставте ковчег святий у храмі, який побудував Соломон, син Давидів, цар Ізраїлів; немає вам потреби носити <i>його</i> на раменах; служіть тепер Господу Богу нашому і народу Його Ізраїлю;
<p>4 станьте за поколіннями вашими, за чергами вашими, як запропоновано Давидом, царем Ізраїлевим, і як приписано Соломоном, сином його,
<p>5 і стійте у святилищі, за розподілом поколінь між братами вашими, синами народу, і за розподілом поколінь серед левитів,
<p>6 і заколіть пасхального агнця, й освятіться, і приготуйте його для братів ваших, роблячи згідно зі словом Господнім через Мойсея.
<p>7 І дав Іосія в дарунок синам народу, усім, що знаходилися там, із дрібної худоби агнців і козлів молодих, усе для жертви пасхальної, числом тридцять тисяч і три тисячі волів. Це з майна царя.
<p>8 І князі його від щирости давали в дарунок народу, священикам і левитам: Хелкія і Захарія та Ієхиїл, начальники в домі Божому, дали священикам для жертви пасхальної дві тисячі шістсот [овець, агнців і козлів] і триста волів;
<p>9 і Хонанія, і Шемаія, і Нафанаїл, брати його, і Хашавія, та Ієиел, й Іозавад, начальники левитів, подарували левитам для жертви пасхальної [овець] п’ять тисяч і п’ятсот волів.
<p>10 Так влаштовано було служіння. І стали священики на місце своє і левити за чергами своїми, за велінням царським;
<p>11 і закололи пасхального агнця. І кропили священики <i>кров’ю</i>, приймаючи її з рук левитів, а левити знімали шкуру;
<p>12 і розподілили <i>призначене</i> для всепалення, щоб роздати те по відділеннях поколінь серед синів народу, для приношення Господу, як написано в книзі Мойсеєвій. Те саме <i>зробили</i> і з волами.
<p>13 І спекли пасхального агнця на вогні, за уставом; і священні жертви зварили в казанах, горщиках і каструлях, і поспішно роздали всьому народові,
<p>14 а потім приготували для себе і для священиків, тому що священики, сини Ааронові, <i>зайняті були</i> приношенням всепалення і жиру до ночі; через це і готували левити для себе і для священиків, синів Ааронових.
<p>15 І співці, сини Асафові, <i>залишалися</i> на місцях своїх, за встановленням Давида й Асафа, й Емана й Ідифуна, прозорливця царського, і воротарі біля кожних воріт: не треба <i>було</i> їм відходити від служіння свого, тому що брати їхні левити готували для них.
<p>16 Так влаштовано було все служіння Господу в той день, щоб звершити пасху і принести всепалення на жертовнику Господньому, за велінням царя Іосії.
<p>17 І звершували сини Ізраїлеві, які знаходилися <i>там</i>, пасху в той час і свято опрісноків протягом семи днів.
<p>18 І не звершувалася така пасха в Ізраїлі від днів Самуїла пророка; і з усіх царів Ізраїлевих жоден не звершував такої пасхи, яку звершив Іосія, і священики, і левити, і всі юдеї, й ізраїльтяни, які <i>там</i> знаходилися, і жителі Єрусалима.
<p>19 У вісімнадцятий рік царювання Іосії звершена ця пасха.
<p>20 Після всього того, що зробив Іосія в домі <i>Божому</i> [і як спалив вогнем цар Іосія і черевомовців, і волхвів, і капища, й ідолів, і діброви, що були в Єрусалимі та Юдеї, щоб утвердити слова закону, написані в книзі, яку знайшов Хелкія священик у домі Господньому, не було подібного до нього раніше нього, хто звернувся б до Господа всім серцем своїм, і всією душею своєю, і всією кріпкістю своєю, за всім законом Мойсеєвим; не постав і після нього подібний до нього. Однак же не відвернувся Господь від великої люті гніву Свого, — люті, якою розгнівався Господь на Юдею за всі образи, якими прогнівив Манассія. І сказав Господь: і Іуду відкину від лиця Мого, як відкинув дім Ізраїлів, і відкину місто Єрусалим, яке обрав, і храм, про який сказав: буде там ім’я Моє,] пішов Нехао, цар Єгипетський, на війну до Кархемиса на Євфраті; й Іосія вийшов назустріч йому.
<p>21 І послав до нього <i>Нехао</i> послів сказати: що мені і тобі, царю Юдейський? Не проти тебе тепер <i>іду я</i>, але туди, де у мене війна. І Бог повелів мені поспішати; не протився Богу, Який зі мною, щоб Він не погубив тебе.
<p>22 Але Іосія не відсторонився від нього, а приготувався, щоб воювати з ним, і не послухав слів Нехао від лиця Божого і виступив на битву на рівнину Мегиддо.
<p>23 І вистрілили стрільці в царя Іосію, і сказав цар слугам своїм: відведіть мене, бо я тяжко поранений.
<p>24 І звели його слуги його з колісниці, і посадили його в інший візок, який <i>був</i> у нього, і відвезли його в Єрусалим. І помер він, і похований у гробницях батьків своїх. І вся Юдея та Єрусалим оплакали Іосію.
<p>25 Оплакав Іосію і Єремія в пісні жалісній; і говорили всі співці і співачки про Іосію в жалісних піснях своїх, <i>відомих</i> до цього дня, і передали їх для вживання в Ізраїля; і ось вони вписані у <i>книгу</i> жалісних пісень.
<p>26 Інші діяння Іосії і чесноти його, відповідні приписам закону Господнього,
<p>27 і діяння його, перші й останні, описані в книзі царів ізраїльських і юдейських.
<h4>36</h4>
<p>1 І взяв народ землі Іоахаза, сина Іосіїного, [і помазали його] і поставили його царем, замість батька його, в Єрусалимі.
<p>2 Двадцяти трьох років був Іоахаз, коли став царем, і три місяці царював у Єрусалимі. [Ім’я матері його — Амитал, дочка Єремії з Ловни. І зробив він лукаве перед Господом у всьому, що зробили батьки його. І закував його фараон Нехао в Девлафі, в землі Емафській, щоб не царювати йому в Єрусалимі.]
<p>3 І скинув його цар Єгипетський в Єрусалимі [і привів його цар у Єгипет], і наклав на землю пені сто талантів срібла і талант золота.
<p>4 І поставив цар Єгипетський над Юдеєю та Єрусалимом Єлиакима, брата його, і перемінив ім’я його на Іоакима, а Іоахаза, брата його, взяв Нехао і відвів його в Єгипет [і він помер там. І срібло і золото давав фараонові: тоді земля почала давати срібло за словом фараона, і кожен, за владою, вимагав срібла і золота від народу землі для данини фараонові Нехао].
<p>5 Двадцяти п’яти років <i>був</i> Іоаким, коли став царем, і одинадцять років царював у Єрусалимі [ім’я матері його Зехора, дочка Нириєва з Рами]. І робив він неугодне в очах Господа Бога свого [в усьому, що робили батьки його. У дні його прийшов Навуходоносор, цар Вавилонський, на землю, і він служив йому три роки і відступив від нього. І послав Господь на них халдеїв і розбійників сирських, і розбійників моавитських, і синів Аммонових і самарійських, і відступили за словом цим, — за словом Господа вустами рабів Його, пророків. Утім, гнів Господа був на Іуді, щоб відкинути його від лиця Його, за всі гріхи Манассії, які він зробив, і за кров невинну, яку пролив Іоаким і наповнив Єрусалим невинною кров’ю. Але не захотів Господь викорінити їх].
<p>6 Проти нього вийшов Навуходоносор, цар Вавилонський, і закував його в кайдани, щоб відвести його у Вавилон.
<p>7 І частину сосудів дому Господнього переніс Навуходоносор у Вавилон і поклав їх у капищі своєму у Вавилоні.
<p>8 Інші справи Іоакима і мерзоти його, які він робив і які знайдені у ньому, описані в книзі царів ізраїльських і юдейських. [І спочив Іоаким з батьками своїми, і похований був у Ганозані з батьками своїми.] І став царем Ієхонія, син його, замість нього.
<p>9 Вісімнадцяти років <i>був</i> Ієхонія, коли став царем, і три місяці і десять днів царював у Єрусалимі, і робив він неугодне в очах Господніх.
<p>10 Через рік послав цар Навуходоносор і повелів взяти його у Вавилон разом з коштовними сосудами дому Господнього, і поставив царем над Юдеєю та Єрусалимом Седекію, брата його.
<p>11 Двадцяти одного року <i>був</i> Седекія, коли став царем, і одинадцять років царював у Єрусалимі,
<p>12 і робив він неугодне в очах Господа Бога свого. Він не смирився перед Єремією пророком, <i>який пророкував</i> від уст Господніх,
<p>13 і відійшов від царя Навуходоносора, який взяв клятву з нього <i>ім’ям</i> Бога, — і зробив твердою шию свою й озлобив серце своє до того, що не навернувся до Господа Бога Ізраїлевого.
<p>14 Та й усі начальники над священиками і над народом багато грішили, наслідуючи всі мерзоти язичників, і осквернили дім Господа, який Він освятив у Єрусалимі.
<p>15 І посилав до них Господь Бог батьків їхніх, посланців Своїх від раннього ранку, бо Він жалів Свій народ і Свою оселю.
<p>16 Але вони знущалися з посланого від Бога і зневажали слова Його, і ганьбили пророків Його, доки не зійшов гнів Господа на народ Його, так що не було <i>йому</i> порятунку.
<p>17 І Він навів на них царя Халдейського, — і той умертвив юнаків їхніх мечем у домі святині їх і не пощадив [ні Седекії,] ні юнака, ні дівчини, ні старця, ні сивоволосого: все віддав <i>Бог</i> у руку його.
<p>18 І всі сосуди дому Божого, великі і малі, і скарби дому Господнього, і скарби царя і князів його, усе приніс він у Вавилон.
<p>19 І спалили дім Божий, і зруйнували стіну Єрусалима, і всі палаци його спалили вогнем, і всі коштовності його знищили.
<p>20 І переселив він тих, що залишилися від меча, у Вавилон, і були вони рабами його і синів його, поки не зацарював цар Перський,
<p>21 доки, на виконання слова Господнього, <i>сказаного</i> вустами Єремії, земля не відсвяткувала субот своїх. У всі дні запустіння вона суботствувала до виповнення сімдесяти років.
<p>22 А в перший рік Кира, царя Перського, на сповнення слова Господнього, <i>сказаного</i> вустами Єремії, збудив Господь дух Кира, царя Перського, і він повелів оголосити по всьому царству своєму, усно і письмово, і сказати:
<p>23 так говорить Кир, цар Перський: усі царства землі дав мені Господь Бог небесний, і Він повелів мені побудувати Йому дім в Єрусалимі, що в Юдеї. Хто є з вас — з усього народу Його, [нехай буде] Господь Бог його з ним, і нехай він туди йде. <b>МОЛИТВА МАНАССІЇ, ЦАРЯ ЮДЕЙСЬКОГО, КОЛИ ВІН УТРИМУВАВСЯ В ПОЛОНІ У ВАВИЛОНІ (перекладена з грецької, у єврейському тексті її немає) </b> Господи Вседержителю, Боже отців наших, Авраама й Ісаака та Якова, і сімені їх праведного [<i>а</i>], що створив небо і землю з усією красою їх, що зв’язав море словом повеління Твого, що поклав безодню і запечатав її страшним і славним ім’ям Твоїм, Якого усі бояться, і тремтять від лиця сили Твоєї, тому що ніхто не може встояти перед величчю слави Твоєї, і нестерпний гнів [<i>б</i>] покарання Твого на грішників [<i>в</i>]! Але безмірна і недослідима милість обітування Твого [<i>г</i>], тому що Ти Господь вишній, благий, довготерпеливий і многомилостивий і каєшся про злоби людські. Ти, Господи, за множеством Твоєї благості, обіцяв покаяння [<i>д</i>] і відпущення тим, що згрішили перед Тобою, і множеством щедрот Твоїх визначив покаяння грішникам на спасіння. Отже, Ти, Господи, Боже праведних, не поклав покаяння праведним [<i>е</i>] Аврааму й Ісааку та Якову, які не згрішили перед Тобою, але поклав покаяння мені грішнику, тому що я згрішив більше за кількість піску морського [<i>є</i>]. Численні беззаконня мої, Господи, численні беззаконня мої, і я недостойний дивитися на висоту небесну від безлічі неправд моїх. Я зігнутий багатьма залізними кайданами [<i>ж</i>], так що не можу підняти голови моєї, і немає мені відпочинку, тому що прогнівив Тебе і зробив перед Тобою лихе [<i>з</i>]: не виконав волі Твоєї, не зберіг повелінь Твоїх, поставив мерзоти і примножив спокуси. І нині схиляю коліна серця мого, благаючи Тебе про благість [<i>и</i>]. Згрішив я, Господи, згрішив, і беззаконня мої я знаю, але прошу, молячись Тобі: відпусти мені, Господи, відпусти мені, і не згуби мене з беззаконнями моїми і не засуди мене в пекло. Тому що Ти Бог, Бог тих, хто кається, і на мені вияви всю благість Твою, спасши мене недостойного з великої милости Твоєї, і буду прославляти Тебе в усі дні життя мого [<i>і</i>], тому що Тебе славлять усі сили небесні, і Твоя слава повіки. Амінь.
