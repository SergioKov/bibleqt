<h2></h2>
<h4>1</h4>
<p>1 Пророцтво про Ниневію; книга видінь Наума елкосеянина.
<p>2 Господь є Бог ревнитель і месник; месник Господь і страшний у гніві: помщається Господь ворогам Своїм і не пощадить супротивників Своїх.
<p>3 Господь довготерпеливий і великий могутністю, і не залишає без покарання; у вихорі й у бурі хода Господа, хмара — пил від ніг Його.
<p>4 Заборонить Він морю, і воно висихає, і всі ріки вичерпуються; в’яне Васан і Кармил, і блякне цвіт на Ливані.
<p>5 Гори трясуться перед Ним, і пагорби тануть, і земля коливається перед лицем Його, і вселенна і всі, що живуть у ній.
<p>6 Перед обуренням Його хто встоїть? І хто стерпить полум’я гніву Його? Гнів Його розливається як вогонь; скелі розпадаються перед Ним.
<p>7 Благий Господь, притулок у день скорботи, і знає тих, що надіються на Нього.
<p>8 Але повінню, що все потоплює, зруйнує дощенту <i>Ниневію</i>, і ворогів Його покриє морок.
<p>9 Що замишляєте ви проти Господа? Він звершить знищення, і біда вже не повториться,
<p>10 бо ті, що сплелися між собою, як терня, і напилися, як п’яниці, вони пожерті будуть зовсім, як суха солома.
<p>11 З тебе вийшов той, хто задумав лихе проти Господа, хто склав раду нечестиву.
<p>12 Так говорить Господь: хоч вони безпечні і численні, але вони будуть посічені і зникнуть; а тебе, хоч Я обтяжував, більше не буду обтяжувати.
<p>13 І нині Я розіб’ю ярмо його, яке лежить на тобі, і пута твої розірву.
<p>14 А про тебе, <i>Ассуре</i>, Господь визначив: не буде більше сімені з твоїм ім’ям; з дому бога твого знищу ідолів і кумирів; приготую тобі у ньому могилу, тому що ти будеш у ганьбі.
<p>15 Ось, на горах — стопи благовісника, який сповіщає мир: святкуй, Юдеє, свята твої, виконуй обітниці твої, бо не буде більше проходити тобою нечестивий: він зовсім знищений.
<h4>2</h4>
<p>1 Піднімається на тебе руйнівник: охороняй твердині, стережи дорогу, зміцни стегна, збирайся із силами.
<p>2 Бо відновить Господь велич Якова, як велич Ізраїля, тому що спустошили їх спустошувачі і виноградне гілля їх знищили.
<p>3 Щит героїв його красний; воїни його в одежах багряних; вогнем блищать колісниці у день приготування до бою, і ліс списів хвилюється.
<p>4 По вулицях мчать колісниці, гримлять на площах; блиск від них, як від вогню; блищать, як блискавка.
<p>5 Він викликає хоробрих своїх, але вони спотикаються на ходу своєму; поспішають на стіни міста, але облога вже влаштована.
<p>6 Річкові ворота відчиняються, і палац руйнується.
<p>7 Вирішено: вона буде оголена і відведена у полон, і рабині її будуть стогнати як голуби, б’ючи себе у груди.
<p>8 Ниневія з часу існування свого була як ставок, повний води, а вони біжать. «Стійте, стійте!» Але ніхто не оглядається.
<p>9 Розкрадайте срібло, розкрадайте золото! немає кінця запасам усякого дорогоцінного начиння.
<p>10 Розграбована, спустошена і розорена вона, — і тане серце, коліна трясуться; у всіх у стегнах сильний біль, і лиця у всіх потемніли.
<p>11 Де тепер лігво левів і те пасовище для левенят, по якому ходили лев, левиця і левеня, і ніхто не лякав їх, —
<p>12 лев, який викрадає для насичення левенят своїх, і який задушує для левиць своїх, і який наповнює здобиччю печери свої і лігва свої викраденим?
<p>13 Ось, Я — на тебе! — говорить Господь Саваоф. І спалю у диму колісниці твої, і меч пожере левенят твоїх, і знищу з землі здобич твою, і не буде більше чутний голос послів твоїх.
<h4>3</h4>
<p>1 Горе місту крови! все воно повне обману і вбивства; не припиняється у ньому грабіжництво.
<p>2 Чутні ляскіт бича і стукіт коліс, що крутяться, іржання коня і гуркіт колісниці, що скаче.
<p>3 Мчить кіннота, виблискує меч і блищать списи; убитих безліч і купи трупів: немає кінця трупам, спотикаються об трупи їх.
<p>4 Це — за численні блудодіяння розпусниці приємної зовнішности, майстерної у чародійстві, яка блудодіяннями своїми продає народи і чаклуваннями своїми — племена.
<p>5 Ось, Я — на тебе! — говорить Господь Саваоф. І підніму на лице твоє краї одягу твого і покажу народам наготу твою і царствам сором твій.
<p>6 І закидаю тебе мерзотами, зроблю тебе ганебною і виставлю тебе на позорище.
<p>7 І буде те, що всякий, побачивши тебе, побіжить від тебе і скаже: «розорена Ниневія! Хто пошкодує за нею? де знайду я утішителів для тебе?»
<p>8 Хіба ти краще за Но-Аммона, що знаходиться між ріками, оточений водою, валом якого було море, і море служило стіною його?
<p>9 Ефіопія і Єгипет з незлічимою безліччю інших служили йому підкріпленням; копти і лівійці приходили на допомогу тобі.
<p>10 Але і він переселений, пішов у полон; навіть і немовлята його розбиті на перехрестях усіх вулиць, а щодо знатних його кидали жереб, і всі вельможі його закуті ланцюгами.
<p>11 Так і ти — сп’янієш і сховаєшся; так і ти будеш шукати захисту від ворога.
<p>12 Усі укріплення твої подібні до смоковниці зі стиглими плодами: якщо труснути їх, то вони впадуть прямо у рот того, хто бажає їсти.
<p>13 Ось, і народ твій, як жінки у тебе: ворогам твоїм навстіж відчиняться ворота землі твоєї, вогонь пожере запори твої.
<p>14 Начерпай води на час облоги; зміцнюй укріплення твої; піди у багно, топчи глину, полагоди піч для випалювання цеглин.
<p>15 Там пожере тебе вогонь, посіче тебе меч, поїсть тебе, як гусінь, хоч би ти розмножилася, як гусінь, розмножилася, як сарана.
<p>16 Купців у тебе стало більше, ніж зірок на небі; але ця сарана розсіється і полетить.
<p>17 Князі твої — як сарана, і воєначальники твої — як рої мошок, які під час холоду гніздяться у щілинах <i>стін</i>, і коли зійде сонце, то розлітаються, і не узнаєш місця, де вони були.
<p>18 Сплять пастирі твої, царю Ассирійський, спочивають вельможі твої; народ твій розсіявся по горах, і немає кому зібрати його.
<p>19 Немає лікування для рани твоєї, болюча виразка твоя. Усі, хто почув звістку про тебе, будуть плескати у долоні за тебе, бо на кого не простягалася безупинно злість твоя?
