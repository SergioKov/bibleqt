<h2></h2>
<h4>1</h4>
<p>1 На початку створив Бог небо і землю.
<p>2 Земля ж була безвидна і порожня, і темрява була над безоднею, і Дух Божий носився над водою.
<p>3 І сказав Бог: нехай буде світло. І стало світло.
<p>4 І побачив Бог світло, що воно добре, і відокремив Бог світло від темряви.
<p>5 І назвав Бог світло днем, темряву ніччю. І був вечір, і був ранок: день перший.
<p>6 І сказав Бог: нехай буде твердь посеред води, і нехай відділяє вона воду від води. [І стало так.]
<p>7 І створив Бог твердь, і відокремив воду, що під твердю, від води, що над твердю. І стало так.
<p>8 І назвав Бог твердь небом. [І побачив Бог, що <i>це</i> добре.] І був вечір, і був ранок: день другий.
<p>9 І сказав Бог: нехай збереться вода, що під небом, в одне місце, і нехай з’явиться суша. І стало так. [І зібралася вода під небом у свої місця, і з’явилася суша.]
<p>10 І назвав Бог сушу землею, а зібрання вод назвав морями. І побачив Бог, що <i>це</i> добре.
<p>11 І сказав Бог: нехай вирощує земля зелень, траву, що сіє насіння за [родом і за подобою <i>своєю</i>, і] дерево плідне, що приносить за родом своїм плід, у якому насіння його на землі. І стало так.
<p>12 І виростила земля зелень, траву, що сіє насіння за родом [і за подобою] її, і дерево [плідне], що приносить плід, у якому насіння його за родом його [на землі]. І побачив Бог, що <i>це</i> добре.
<p>13 І був вечір, і був ранок: день третій.
<p>14 І сказав Бог: нехай будуть світила на тверді небесній [для освітлення землі і] для відокремлення дня від ночі, і для знамень, і часу, і днів, і років;
<p>15 і нехай будуть вони світильниками на тверді небесній, щоб освітлювати землю. І стало так.
<p>16 І створив Бог два світила великі: світило більше — для управління днем, і світило менше — для управління ніччю, і зорі;
<p>17 і поставив їх Бог на тверді небесній, щоб світити на землю,
<p>18 і управляти днем і ніччю, і відокремлювати світло від темряви. І побачив Бог, що <i>це</i> добре.
<p>19 І був вечір, і був ранок: день четвертий.
<p>20 І сказав Бог: нехай породить вода плазунів, душу живу; і птахи нехай полетять над землею, під твердю небесною. [І стало так.]
<p>21 І створив Бог риб великих і всяку душу тварин-плазунів, яких породила вода, за родом їх, і всякого птаха пернатого за родом його. І побачив Бог, що <i>це</i> добре.
<p>22 І благословив їх Бог, промовивши: плодіться і розмножуйтеся, і наповнюйте води в морях, і птахи нехай розмножуються на землі.
<p>23 І був вечір, і був ранок: день п’ятий.
<p>24 І сказав Бог: нехай родить земля душу живу за родом її, тварин і плазунів, і звірів земних за родом їх. І стало так.
<p>25 І створив Бог звірів земних за родом їх, і худобу за родом її, і всіх плазунів земних за родом їх. І побачив Бог, що <i>це</i> добре.
<p>26 І сказав Бог: створімо людину за образом Нашим [і] за подобою Нашою, і нехай володарює вона над рибами морськими, і над птахами небесними, [і над звірами,] і над худобою, і над усією землею, і над усіма плазунами, що повзають по землі.
<p>27 І створив Бог Людину за образом Своїм, за образом Божим створив її; чоловіка і жінку створив їх.
<p>28 І благословив їх Бог, і сказав їм Бог: плодіться і розмножуйтеся, і наповнюйте землю, і володійте нею, і владарюйте над рибами морськими [і над звірами,] і над птахами небесними, [і над усякою худобою, і над усією землею,] і над усякою твариною, що плазує по землі.
<p>29 І сказав Бог: ось, Я дав вам усяку траву, що сіє насіння, яка є на всій землі, і всяке дерево, яке має плід, що сіє насіння; — вам <i>це</i> буде в їжу;
<p>30 а всім звірам земним, і всім птахам небесним, і всякому [плазуну,] на землі, в якому душа жива, <i>дав</i> Я всю зелень трав’яну в їжу. І стало так.
<p>31 І побачив Бог усе, що Він створив, і ось, добре воно. І був вечір, і був ранок: день шостий.
<h4>2</h4>
<p>1 Так були створені небо і земля і все воїнство їх.
<p>2 І звершив Бог до сьомого дня діла Свої, які Він робив, і спочив у день сьомий від усіх діл Своїх, які чинив.
<p>3 І благословив Бог сьомий день, і освятив його, бо спочив від усіх діл Своїх, які Бог чинив і створював.
<p>4 Ось походження неба і землі, при створенні їх, у той час, коли Господь Бог створив землю і небо,
<p>5 і всякий польовий чагарник, якого ще не було на землі, і всяку польову траву, що ще не росла, тому що Господь Бог не посилав дощу на землю, і не було людини для обробки землі,
<p>6 але пара піднімалася з землі й зрошувала усе лице землі.
<p>7 І створив Господь Бог людину з пороху земного, і вдихнув у лице її дихання життя, і стала людина душею живою.
<p>8 І насадив Господь Бог рай у Едемі на сході, і примістив там людину, яку створив.
<p>9 І виростив Господь Бог із землі всяке дерево, приємне на вигляд і добре для їжі, і дерево життя посеред раю, і дерево пізнання добра і зла.
<p>10 З Едему витікала ріка для зрошення раю; і потім розділялася на чотири ріки.
<p>11 Ім’я однієї Фисон: вона обтікає всю землю Хавила, ту, де золото;
<p>12 і золото тієї землі добре; там бдолах і камень онікс.
<p>13 Ім’я другої ріки Гихон [Геон]: вона обтікає всю землю Куш.
<p>14 Ім’я третьої ріки Хиддекель [Тигр]: вона протікає перед Ассирією. Четверта ріка Євфрат.
<p>15 І взяв Господь Бог людину, [яку створив,] і оселив її в саду Едемському, щоб обробляти його й оберігати його.
<p>16 І заповів Господь Бог людині, сказавши: від усякого дерева в саду ти будеш їсти,
<p>17 а від дерева пізнання добра і зла не їж від нього, бо в той день, коли ти з’їси від нього, смертю помреш.
<p>18 І сказав Господь Бог: не добре бути чоловікові одному; створімо йому помічника, за його подобою.
<p>19 Господь Бог створив із землі всіх тварин польових і всіх птахів небесних, і привів [їх] до людини, щоб бачити, як вона назве їх, і щоб, як назве людина всяку душу живу, так і було ім’я їй.
<p>20 І нарекла людина імена всій худобі і птахам небесним і всім звірам польовим; але для чоловіка не знайшлося помічника, подібного до нього.
<p>21 І навів Господь Бог на чоловіка міцний сон; і, коли він заснув, узяв одне з ребер його, і закрив те місце плоттю.
<p>22 І створив Господь Бог з ребра, яке взяв у чоловіка, жінку, і привів її до чоловіка.
<p>23 І сказав чоловік: ось, це кістка від кісток моїх і плоть від плоті моєї; вона буде зватися жінкою, бо взята від чоловіка [свого].
<p>24 Тому залишить чоловік батька свого і матір свою і пристане до жінки своєї; і стануть [два] однією плоттю.
<p>25 І були вони обоє нагі, Адам і дружина його, і не соромилися.
<h4>3</h4>
<p>1 Змій був хитрішим за всіх звірів польових, яких створив Господь Бог. І сказав змій жінці: чи дійсно сказав Бог: не їжте ні від якого дерева в раю?
<p>2 І сказала жінка змію: плоди з дерев ми можемо їсти,
<p>3 тільки плодів з дерева, яке посеред раю, сказав Бог, не їжте їх і не доторкайтеся до них, щоб вам не померти.
<p>4 І сказав змій жінці: ні, не вмрете,
<p>5 але знає Бог, що того дня, коли ви з’їсте їх, розкриються очі ваші, і ви будете, як боги, що знають добро і зло.
<p>6 І побачила жінка, що дерево добре для їжі, і що воно приємне для очей і жадане, тому що дає знання; і взяла плодів його і їла; і дала також чоловікові своєму, і він їв.
<p>7 І розкрилися очі у них обох, і пізнали вони, що нагі, і зшили вони фігове листя, і зробили собі оперезання.
<p>8 І почули голос Господа Бога, Який ходив по раю під час прохолоди дня; і сховався Адам і жінка його від лиця Господа Бога між деревами раю.
<p>9 І покликав Господь Бог Адама і сказав йому: [Адаме,] де ти?
<p>10 Він сказав: почув я голос Твій у раю, і злякався, тому що я нагий, і сховався.
<p>11 І сказав [Бог]: хто сказав тобі, що ти нагий? Чи не їв ти від дерева, з якого Я заборонив тобі їсти?
<p>12 Адам сказав: жінка, яку Ти мені дав, вона дала мені від дерева, і я їв.
<p>13 І сказав Господь Бог жінці: що це ти зробила? Жінка сказала: змій спокусив мене, і я їла.
<p>14 І сказав Господь Бог змієві: за те, що ти зробив це, проклятий ти перед усією худобою і перед усіма звірами польовими; ти будеш ходити на череві твоїм, і будеш їсти прах у всі дні життя твого;
<p>15 і ворожнечу покладу між тобою і між жінкою, і між сіменем твоїм і між сіменем її; воно буде уражати тебе в голову, а ти будеш жалити його в п’яту .
<p>16 Жінці сказав: примножуючи примножу скорботи твої у вагітності твоїй; у болях будеш народжувати дітей; і до чоловіка твого жадання твоє, і він буде панувати над тобою.
<p>17 Адамові ж сказав: за те, що ти послухав голос жінки твоєї і їв від дерева, про яке Я заповідав тобі, сказавши: не їж від нього, проклята земля через тебе; у скорботі будеш їсти від неї в усі дні життя твого;
<p>18 терня й осот буде родити вона тобі; і ти будеш їсти польову траву;
<p>19 у поті лиця твого будеш їсти хліб, доки не повернешся в землю, з якої ти взятий, бо порох ти і до пороху повернешся.
<p>20 І нарік Адам ім’я жінці своїй: Єва , бо вона стала матір’ю всіх, хто живе.
<p>21 І зробив Господь Бог Адаму і дружині його одяг шкіряний і одягнув їх.
<p>22 І сказав Господь Бог: ось, Адам став як один з Нас, знаючи добро і зло; і тепер як би не простяг він руки своєї, і не взяв також від дерева життя, і не з’їв, і не став жити вічно.
<p>23 І вислав його Господь Бог із саду Едемського, щоб обробляти землю, із якої він узятий.
<p>24 І вигнав Адама, і поставив на сході біля саду Едемського Херувима і полум’яний меч, який обертався навколо, щоб охороняти путь до дерева життя.
<h4>4</h4>
<p>1 Адам пізнав Єву, дружину свою; і вона зачала, і народила Каїна, і сказала: придбала я людину від Господа.
<p>2 І ще народила брата його, Авеля. І був Авель пастирем овець, а Каїн був хліборобом.
<p>3 Через деякий час Каїн приніс від плодів землі дар Господу,
<p>4 і Авель також приніс від первістків отари своєї і від лона їх. І зглянувся Господь на Авеля і на жертву його,
<p>5 а на Каїна і на жертву його не зглянувся. Каїн дуже засмутився, і поникло обличчя його.
<p>6 І сказав Господь [Бог] Каїнові: чому ти засмутився? і від чого поникло обличчя твоє?
<p>7 якщо ти робиш добре, то чи не піднімаєш обличчя? а якщо не робиш доброго, то біля дверей гріх лежить; він тягне тебе до себе, але ти пануй над ним.
<p>8 І сказав Каїн Авелю, брату своєму: [підемо в поле]. І коли вони були в полі, повстав Каїн на Авеля, брата свого, й убив його.
<p>9 І сказав Господь [Бог] Каїнові: де Авель, брат твій? Він сказав: не знаю; хіба я сторож братові моєму?
<p>10 І сказав [Господь]: що ти зробив? Голос крови брата твого волає до Мене від землі;
<p>11 і нині проклятий ти від землі, що розкрила вуста свої прийняти кров брата твого від руки твоєї;
<p>12 коли ти будеш обробляти землю, вона не стане більш давати сили своєї для тебе; ти будеш вигнанцем і мандрівцем на землі.
<p>13 І сказав Каїн Господу [Богу]: покарання моє більше, ніж можна знести;
<p>14 ось, Ти тепер зганяєш мене з лиця землі, і від лиця Твого я сховаюсь, і буду вигнанцем і мандрівцем на землі; і всякий, хто зустрінеться зі мною, уб’є мене.
<p>15 І сказав йому Господь [Бог]: за те всякому, хто уб’є Каїна, відомститься всемеро. І зробив Господь [Бог] Каїнові знамення, щоб ніхто, зустрівшись з ним, не убив його.
<p>16 І пішов Каїн від лиця Господнього й оселився в землі Нод, на схід від Едема.
<p>17 І пізнав Каїн дружину свою; і вона зачала і народила Єноха. І побудував він місто; і назвав місто за ім’ям сина свого: Єнох.
<p>18 В Єноха народився Ірад [Гаїдад]; Ірад народив Мехіаеля [Малелеїла]; Мехіаель народив Мафусала; Мафусал народив Ламеха.
<p>19 І взяв собі Ламех дві дружини: ім’я однієї: Ада, й ім’я другої: Цилла [Селла].
<p>20 Ада народила Іавала: він був батьком тих, хто живе в наметах з отарами.
<p>21 Ім’я брата його Іувал: він був батьком всіх, хто грає на гуслях і сопілках.
<p>22 Цилла також народила Тувалкаїна [Фовела], що був ковачем усякого знаряддя з міді і заліза. І сестра Тувалкаїна Ноема.
<p>23 І сказав Ламех дружинам своїм: Ада і Цилла! послухайте голосу мого, дружини Ламехові! слухайте слова мої: я убив чоловіка на виразку собі й отрока на рану собі;
<p>24 якщо за Каїна відомститься всемеро, то за Ламеха в сімдесят разів усемеро.
<p>25 І пізнав Адам ще [Єву,] дружину свою, і вона народила сина, і нарекла йому ім’я: Сиф, тому що, [говорила вона,] Бог поклав мені інше сім’я, замість Авеля, якого убив Каїн.
<p>26 У Сифа також народився син, і він нарік йому ім’я: Єнос; тоді почали призивати ім’я Господа [Бога].
<h4>5</h4>
<p>1 Ось родовід Адама: коли Бог створив людину, за подобою Божою створив її,
<p>2 чоловіка і жінку створив їх, і благословив їх, і нарік їм ім’я: людина, в день створення їх.
<p>3 Адам жив сто тридцять [230] років і породив [сина] за подобою своєю [і] за образом своїм, і нарік йому ім’я: Сиф.
<p>4 Днів Адама після народження ним Сифа було вісімсот [700] років, і породив він синів і дочок.
<p>5 Усіх же днів життя Адамового було дев’ятсот тридцять років; і він помер.
<p>6 Сиф жив сто п’ять [205] років і породив Єноса.
<p>7 Після народження Єноса Сиф жив вісімсот сім [707] років і породив синів і дочок.
<p>8 Усіх же днів Сифових було дев’ятсот дванадцять років; і він помер.
<p>9 Єнос жив дев’яносто [190] років і породив Каїнана.
<p>10 Після народження Каїнана Єнос жив вісімсот п’ятнадцять [715] років і породив синів і дочок.
<p>11 Усіх же днів Єноса було дев’ятсот п’ять років; і він помер.
<p>12 Каїнан жив сімдесят [170] років і породив Малелеїла.
<p>13 Після народження Малелеїла Каїнан жив вісімсот сорок [740] років і породив синів і дочок.
<p>14 Усіх же днів Каїнана було дев’ятсот десять років; і він помер.
<p>15 Малелеїл жив шістдесят п’ять [165] років і родив Яреда.
<p>16 Після народження Яреда Малелеїл жив вісімсот тридцять [730] років і породив синів і дочок.
<p>17 Усіх же днів Малелеїла було вісімсот дев’яносто п’ять років; і він помер.
<p>18 Яред жив сто шістдесят два роки і породив Єноха.
<p>19 Після народження Єноха Яред жив вісімсот років і породив синів і дочок.
<p>20 Усіх же днів Яреда було дев’ятсот шістдесят два роки; і він помер.
<p>21 Єнох жив шістдесят п’ять [165] років і породив Мафусала.
<p>22 І ходив Єнох перед Богом, після народження Мафусала, триста [200] років і породив синів і дочок.
<p>23 Усіх же днів Єноха було триста шістдесят п’ять років.
<p>24 І ходив Єнох перед Богом; і не стало його, тому що Бог узяв його.
<p>25 Мафусал жив сто вісімдесят сім років і породив Ламеха.
<p>26 Після народження Ламеха Мафусал жив сімсот вісімдесят два роки і породив синів і дочок.
<p>27 Усіх же днів Мафусала було дев’ятсот шістдесят дев’ять років; і він помер.
<p>28 Ламех жив сто вісімдесят два [188] роки і породив сина,
<p>29 і дав йому йому ім’я: Ной, сказавши: він утішить нас у ділах наших й у праці рук наших при <i>оброблянні</i> землі, яку прокляв Господь [Бог].
<p>30 І жив Ламех після народження Ноя п’ятсот дев’яносто п’ять [565] років і породив синів і дочок.
<p>31 Усіх же днів Ламеха було сімсот сімдесят сім [753] років; і він помер.
<p>32 Ною було п’ятсот років і породив Ной [трьох синів]: Сима, Хама і Яфета.
<h4>6</h4>
<p>1 Коли люди почали примножуватися на землі і народилися у них дочки,
<p>2 тоді сини Божі побачили дочок людських, що вони красиві, і брали їх собі за дружин, яку хто обрав.
<p>3 І сказав Господь [Бог]: не вічно Духу Моєму бути зневаженим людьми [цими], тому що вони плоть; нехай будуть дні їх сто двадцять років.
<p>4 У той час були на землі велетні, особливо ж з тих часів, коли сини Божі стали входити до дочок людських, і вони стали народжувати їм: це сильні, спрадавна славні люди.
<p>5 І побачив Господь [Бог], що велике розбещення людей на землі, і що всі їх думки і помисли серця їх були злом повсякденно;
<p>6 і розкаявся Господь, що створив людину на землі, і засмутився у серці Своєму.
<p>7 І сказав Господь: знищу з лиця землі людей, яких Я створив, від людини до худоби, і плазунів і птахів небесних знищу, бо Я розкаявся, що створив їх.
<p>8 Ной же придбав благодать перед очима Господа [Бога].
<p>9 Ось житіє Ноя: Ной був чоловіком праведним і непорочним у роді своєму; Ной ходив перед Богом.
<p>10 Ной породив трьох синів: Сима, Хама і Яфета.
<p>11 Але земля розбестилася перед лицем Божим, і наповнилася земля злодіяннями.
<p>12 І споглянув [Господь] Бог на землю, і ось, вона розбещена, тому що всяка плоть спотворила шлях свій на землі.
<p>13 І сказав [Господь] Бог Ною: кінець усякій плоті прийшов перед лицем Моїм, тому що земля наповнилася від них злодіяннями; і ось, Я знищу їх з землі.
<p>14 Зроби собі ковчег з дерева гофер; відділення зроби в ковчезі й обсмоли його смолою усередині і ззовні.
<p>15 І зроби його так: довжина ковчега триста ліктів; ширина його п’ятдесят ліктів, а висота його тридцять ліктів.
<p>16 І зроби отвір у ковчезі, і в лікоть зведи його вгорі, і двері в ковчег зроби з боку його; влаштуй у ньому нижнє, друге і третє [житло].
<p>17 І ось, Я наведу на землю потоп водний, щоб винищити всяку плоть, у якій є дух життя, під небесами; усе, що є на землі, позбудеться життя.
<p>18 Але з тобою Я укладу завіт Мій, і ввійдеш у ковчег ти, і сини твої, і дружина твоя, і дружини синів твоїх з тобою.
<p>19 Введи також у ковчег [з усякої худоби, і з усіх плазунів, і] з усіх тварин, і від усякої плоті по парі, щоб вони залишилися з тобою живими; чоловічої статі і жіночої нехай вони будуть.
<p>20 З [усіх] птахів за родом їх, і з [усієї] худоби за родом її, і з усіх плазунів на землі за родом їх, з усіх по парі ввійдуть до тебе, щоб залишилися живими [з тобою, чоловічої статі і жіночої].
<p>21 Ти ж візьми собі всякої їжі, яку споживають, і збери до себе; і буде вона для тебе і для них споживою.
<p>22 І зробив Ной усе: як повелів йому [Господь] Бог, так він і зробив.
<h4>7</h4>
<p>1 І сказав Господь [Бог] Ною: увійди ти і вся сім’я твоя в ковчег, тому що тебе побачив Я праведним переді Мною в роді цьому;
<p>2 і всякої худоби чистої візьми по семеро, чоловічої статі і жіночої, а з худоби нечистої по двоє, чоловічої статі і жіночої;
<p>3 також і з птахів небесних [чистих] по сім, чоловічої статі і жіночої, [і з усіх птахів нечистих по двоє, чоловічої статі і жіночої,] щоб зберегти сім’я для всієї землі,
<p>4 тому що через сім днів Я буду лити дощ на землю сорок днів і сорок ночей; і винищу все, що існує, що Я створив, з лиця землі.
<p>5 Ной зробив усе, що Господь [Бог] повелів йому.
<p>6 Ной же був шестисот років, коли потоп водний прийшов на землю.
<p>7 І ввійшов Ной і сини його, і дружина його, і дружини синів його з ним в ковчег від вод потопу.
<p>8 І [з птахів чистих і з птахів нечистих, і] з худоби чистої і з худоби нечистої, [і зі звірів] і з усіх плазунів, що на землі
<p>9 по парі, чоловічої статі і жіночої, ввійшли до Ноя в ковчег, як [Господь] Бог повелів Ною.
<p>10 Через сім днів води потопу ринули на землю.
<p>11 В шестисотий рік життя Ноя, у другий місяць, у сімнадцятий [27] день місяця, у цей день відкрилися усі джерела великої безодні, і вікна небесні розчинились;
<p>12 і лився на землю дощ сорок днів і сорок ночей.
<p>13 У цей самий день увійшов у ковчег Ной і Сим, Хам і Яфет, сини Ноєві, і дружина Ноєва, і три дружини синів його з ними.
<p>14 Вони, і всі звірі [землі] за родом їх, і всяка худоба за родом її, і всі плазуни, що плазують по землі, за родом їх, і всі, що літають за родом їх, усі птахи, усі крилаті,
<p>15 і ввійшли до Ноя в ковчег по парі [чоловічої статі і жіночої] від усякої плоті, в якій є дух життя;
<p>16 і ті, що ввійшли [до Ноя в ковчег] чоловічої і жіночої статі, від усякої плоті ввійшли, як повелів йому [Господь] Бог. І зачинив Господь [Бог] за ним [ковчег].
<p>17 І тривав на землі потоп сорок днів [і сорок ночей], і примножилася вода, і підняла ковчег, і він піднявся над землею;
<p>18 вода ж посилювалася і дуже примножувалася на землі, і ковчег плавав по поверхні вод.
<p>19 І піднялася вода на землі надзвичайно, так що покрилися усі високі гори, які є під усім небом;
<p>20 на п’ятнадцять ліктів піднялася над ними вода, і покрилися [усі високі] гори.
<p>21 І позбулася життя всяка плоть, що рухається по землі, і птахи, і худоба, і звірі, і всі плазуни, що плазують по землі, і всі люди;
<p>22 усе, що мало дихання духа життя в ніздрях своїх на суші, вмерло.
<p>23 Знищились усі істоти, що були на поверхні [усієї] землі; від людини до худоби, і плазунів, і птахів небесних, усі були знищені на землі, залишився тільки Ной і те, що <i>було</i> з ним в ковчезі.
<p>24 Вода ж прибувала на землі сто п’ятдесят днів.
<h4>8</h4>
<p>1 І згадав Бог про Ноя, і про всіх звірів, і про всю худобу, [і про всіх птахів, і про всіх плазунів, що плазують,] що були з ним у ковчезі; і навів Бог вітер на землю, і води зупинилися.
<p>2 І закрилися джерела безодні і вікна небесні, і припинився дощ з неба.
<p>3 Вода ж поступово поверталася з землі, і стала спадати вода після закінчення ста п’ятдесяти днів.
<p>4 І зупинився ковчег у сьомому місяці, у сімнадцятий день місяця, на горах Араратських.
<p>5 Вода постійно спадала до десятого місяця; у перший день десятого місяця показалися верхівки гір.
<p>6 Після сорока днів Ной відчинив зроблене ним вікно ковчега
<p>7 і випустив ворона, [щоб бачити, чи спала вода з землі,] який, вилетівши, відлітав і прилітав, доки не осушилася земля від води.
<p>8 Потім випустив від себе голуба, щоб побачити, чи зійшла вода з лиця землі,
<p>9 але голуб не знайшов місця спокою для ніг своїх і повернувся до нього в ковчег, тому що вода була ще на поверхні всієї землі; і він простягнув руку свою, і взяв його, і прийняв до себе в ковчег.
<p>10 І почекав ще сім днів інших і знову випустив голуба з ковчега.
<p>11 Голуб повернувся до нього у вечірній час, і ось, свіжий оливковий листок у дзьобі в нього, і Ной дізнався, що вода зійшла з землі.
<p>12 Він почекав ще сім днів інших і [знову] випустив голуба; і він уже не повернувся до нього.
<p>13 Шістсот першого року [життя Ноя] до першого [дня] першого місяця припинилася вода на землі; і відкрив Ной покрівлю ковчега і подивився, і ось, обсохла поверхня землі.
<p>14 Й у другому місяці, до двадцять сьомого дня місяця, земля висохла.
<p>15 І сказав [Господь] Бог Ною:
<p>16 вийди з ковчега ти і дружина твоя, і сини твої, і дружини синів твоїх з тобою;
<p>17 виведи із собою всіх тварин, що з тобою, від усякої плоті, з птахів, і худоби, і всіх плазунів, що плазують по землі: нехай розійдуться вони по землі, й нехай плодяться і розмножуються на землі.
<p>18 І вийшов Ной і сини його, і дружина його, і дружини синів його з ним;
<p>19 усі звірі, й [уся худоба, й] усі плазуни, й усі птахи, все, що рухається по землі, за родами своїми, вийшли з ковчега.
<p>20 І влаштував Ной жертовник Господу; і взяв із усякої худоби чистої і з усіх птахів чистих і приніс у всепалення на жертовнику.
<p>21 І відчув Господь приємні пахощі, і сказав Господь [Бог] у серці Своєму: не буду більше проклинати землю за людину, тому що помисли серця людського — зло від юности його; і не буду більше знищувати усе живе, як Я зробив:
<p>22 надалі в усі дні землі сівба і жнива, холод і спека, літо і зима, день і ніч не припиняться.
<h4>9</h4>
<p>1 І благословив Бог Ноя і синів його і сказав їм: плодіться і розмножуйтеся, і наповнюйте землю, [і володійте нею];
<p>2 нехай бояться вас і нехай тремтять перед вами усі звірі земні, [і вся худоба земна,] і всі птахи небесні, все, що рухається на землі, й усі риби морські: у ваші руки віддані вони;
<p>3 все, що рухається, що живе, буде вам у їжу; як зелень трав’яну даю вам усе;
<p>4 тільки плоті з душею її, з кров’ю її, не їжте;
<p>5 Я стягну і вашу кров, у якій життя ваше, стягну її від усякого звіра, стягну також душу людини від руки людини, від руки брата її;
<p>6 хто проллє кров людську, того кров проллється рукою людини: бо людина створена за образом Божим;
<p>7 ви ж плодіться і розмножуйтесь, і розповсюджуйтеся по землі, і примножуйтеся на ній.
<p>8 І сказав Бог Ною і синам його з ним:
<p>9 ось, Я укладу завіт Мій з вами і з нащадками вашими після вас,
<p>10 і з усякою душею живою, що з вами, із птахами і з худобою, і з усіма звірами земними, які у вас, з усіма, що вийшли з ковчега, з усіма тваринами земними;
<p>11 укладу завіт Мій з вами, що не буде більше знищена всяка плоть водами потопу, і не буде вже потопу на спустошення землі.
<p>12 І сказав [Господь] Бог: ось знамення завіту, який Я укладаю між Мною і між вами і між усякою душею живою, що з вами, в роди назавжди:
<p>13 Я покладаю веселку Мою у хмарі, щоб вона була знаменням [вічного] завіту між Мною і між землею.
<p>14 І буде, коли Я наведу хмару на землю, то з’явиться веселка [Моя] у хмарі;
<p>15 і Я згадаю завіт Мій, що між Мною і між вами і між усякою душею живою в усякій плоті; і не буде більше вода потопом на знищення всякої плоті.
<p>16 І буде веселка [Моя] у хмарі, і Я побачу її, і згадаю завіт вічний між Богом [і між землею] і між усякою душею живою в усякій плоті, що на землі.
<p>17 І сказав Бог Ною: ось знамення завіту, який Я уклав між Мною і між усякою плоттю, що на землі.
<p>18 Сини Ноєві, що вийшли з ковчега, були: Сим, Хам і Яфет. Хам же був батьком Ханаана.
<p>19 Ці троє були синами Ноєвими, і від них заселилась уся земля.
<p>20 Ной почав обробляти землю і насадив виноградник;
<p>21 і випив він вина, і сп’янів, і <i>лежав</i> оголеним у наметі своєму.
<p>22 І побачив Хам, батько Ханаана, наготу батька свого, і, вийшовши, розповів двом братам своїм.
<p>23 Сим же і Яфет взяли одяг і, поклавши його на плечі свої, пішли задом і покрили наготу батька свого; обличчя їхні були повернені назад, і вони не бачили наготи батька свого.
<p>24 Ной витверезів від вина свого і довідався, що вчинив над ним менший син його,
<p>25 і сказав: проклятий Ханаан; раб рабів буде він у братів своїх.
<p>26 Потім сказав: благословенний Господь Бог Симів; Ханаан же буде рабом йому;
<p>27 нехай поширить Бог Яфета, нехай оселиться він у наметах Симових; Ханаан же буде рабом йому.
<p>28 І жив Ной після потопу триста п’ятдесят років.
<p>29 Усіх же днів Ноєвих було дев’ятсот п’ятдесят років, і він помер.
<h4>10</h4>
<p>1 Ось родовід синів Ноєвих: Сима, Хама і Яфета. Після потопу народилися в них діти.
<p>2 Сини Яфета: Гомер, Магог, Мадай, Іаван, [Єлиса,] Фувал, Мешех і Фирас.
<p>3 Сини Гомера: Аскеназ, Рифат і Фогарма.
<p>4 Сини Іавана: Єлиса, Фарсис, Киттим і Доданим.
<p>5 Від цих населилися острови народів у землях їх, кожен за мовою своєю, за племенем своїм, у народах своїх.
<p>6 Сини Хама: Хуш, Мицраїм, Фут і Ханаан.
<p>7 Сини Хуша: Сева, Хавила, Савта, Раама і Савтеха. Сини Раами: Шева і Дедан.
<p>8 Хуш породив також Нимрода; цей став сильним на землі;
<p>9 він був сильним звіроловом перед Господом [Богом], тому і говориться: сильний звіролов, як Нимрод, перед Господом [Богом].
<p>10 Царство його спочатку <i>складали</i>: Вавилон, Ерех, Аккад і Халне в землі Сеннаар.
<p>11 З цієї землі вийшов Ассур і побудував Ниневію, Реховофир, Калах
<p>12 і Ресен між Ниневією і між Калахом; це місто велике.
<p>13 Від Мицраїма пішли Лудим, Анамим, Легавим, Нафтухим,
<p>14 Патрусим, Каслухим, звідки вийшли филистимляни, і Кафторим.
<p>15 Від Ханаана народилися: Сидон, первісток його, Хет,
<p>16 Ієвусей, Аморрей, Гергесей,
<p>17 Евей, Аркей, Синей,
<p>18 Арвадей, Цемарей і Химафей. Згодом племена ханаанські розсіялися,
<p>19 і були межі хананеїв від Сидона до Герара до Гази, звідси до Содома, Гоморри, Адми і Цевоїма до Лаши.
<p>20 Це сини Хамові, за племенами їх, за мовою їх, у землях їх, у народах їх.
<p>21 Були діти й у Сима, батька всіх синів Єверових, старшого брата Яфетового.
<p>22 Сини Сима: Єлам, Ассур, Арфаксад, Луд, Арам [і Каїнан].
<p>23 Сини Арама: Уц, Хул, Гефер і Маш.
<p>24 Арфаксад породив [Каїнана, Каїнан породив] Салу, Сала породив Євера.
<p>25 У Євера народилося два сини; ім’я одному: Фалек, тому що в дні його земля була розділена; ім’я брата його: Іоктан.
<p>26 Іоктан породив Алмодада, Шалефа, Хацармавефа, Ієраха,
<p>27 Гадорама, Узала, Диклу,
<p>28 Овалу, Авимаїла, Шеву,
<p>29 Офира, Хавилу та Іовава. Усі ці сини Іоктана.
<p>30 Поселення їх були від Меши до Сефара, гори східної.
<p>31 Це сини Симові за племенами їх, за мовами їх, у землях їх, у народах їх.
<p>32 Ось племена синів Ноєвих, за родоводом їх, у народах їх. Від них пішли народи на землі після потопу.
<h4>11</h4>
<p>1 На всій землі була одна мова й один говір.
<p>2 Рухаючись зі сходу, вони знайшли в землі Сеннаар рівнину й оселилися там.
<p>3 І сказали одне одному: наробимо цегли і випалимо вогнем. І стала у них цегла замість каменю, а земляна смола замість вапна.
<p>4 І сказали вони: збудуємо собі місто і вежу, висотою до небес, і зробимо собі ім’я, перш ніж розсіємося по лицю всієї землі.
<p>5 І зійшов Господь подивитися місто і вежу, що будували сини людські.
<p>6 І сказав Господь: ось, один народ, і одна у всіх мова; і ось що почали вони робити, і не відстануть вони від того, що задумали робити;
<p>7 зійдемо ж і змішаємо там мову їхню, так щоб один не розумів мови іншого.
<p>8 І розсіяв їх Господь звідти по всій землі; і вони перестали будувати місто [і вежу].
<p>9 Тому дано йому ім’я: Вавилон, бо там змішав Господь мову всієї землі, і звідти розсіяв їх Господь по всій землі.
<p>10 Ось родовід Сима: Сим був ста років і породив Арфаксада, через два роки після потопу;
<p>11 після народження Арфаксада Сим жив п’ятсот років і породив синів і дочок [і помер].
<p>12 Арфаксад жив тридцять п’ять [135] років і породив [Каїнана. Після нарождення Каїнана Арфаксад жив триста тридцять років і породив синів і дочок і помер. Каїнан жив сто тридцять років, і породив] Салу.
<p>13 Після нарождення Сали Арфаксад [Каїнан] жив чотириста три [330] роки і породив синів і дочок [і помер].
<p>14 Сала жив тридцять [130] років і породив Євера.
<p>15 Після народження Євера Сала жив чотириста три [330] роки і породив синів і дочок [і помер].
<p>16 Євер жив тридцять чотири [134] роки і породив Фалека.
<p>17 Після народження Фалека Євер жив чотириста тридцять [370] років і породив синів і дочок [і помер].
<p>18 Фалек жив тридцять [130] років і породив Рагава.
<p>19 Після народження Рагава Фалек жив двісті дев’ять років і породив синів і дочок [і помер].
<p>20 Рагав жив тридцять два [132] роки і породив Серуха.
<p>21 Після народження Серуха Рагав жив двісті сім років і породив синів і дочок [і помер].
<p>22 Серух жив тридцять [130] років і породив Нахора.
<p>23 Після народження Нахора Серух жив двісті років і породив синів і дочок [і помер].
<p>24 Нахор жив двадцять дев’ять [79] років і породив Фарру.
<p>25 Після народження Фарри Нахор жив сто дев’ятнадцять [129] років і породив синів і дочок [і помер].
<p>26 Фарра жив сімдесят років і породив Аврама, Нахора й Арана.
<p>27 Ось родовід Фарри: Фарра породив Аврама, Нахора й Арана. Аран породив Лота.
<p>28 І вмер Аран за Фарри, батька свого, у землі народження свого, в Урі халдейському.
<p>29 Аврам і Нахор взяли собі дружин; ім’я дружини Аврамової: Сара; ім’я дружини Нахорової: Милка, дочка Арана, батька Милки і батька Іски.
<p>30 І Сара була неплідна і бездітна.
<p>31 І взяв Фарра Аврама, сина свого, і Лота, сина Аранового, онука свого, і Сару, невістку свою, дружину Аврама, сина свого, і вийшов з ними з Ура халдейського, щоб іти в землю Ханаанську; але, дійшовши до Харрана, вони зупинилися там.
<p>32 І було днів <i>життя</i> Фарри [у Харранській землі] двісті п’ять років, і вмер Фарра в Харрані.
<h4>12</h4>
<p>1 І сказав Господь Авраму: піди з землі твоєї, від роду твого і з дому батька твого [і йди] у землю, яку Я покажу тобі;
<p>2 і Я спороджу від тебе великий народ, і благословлю тебе, і звеличу ім’я твоє, і будеш ти благословенням;
<p>3 Я благословлю тих, що благословляють тебе, і тих, що лихословлять тебе, прокляну; і благословляться у тобі всі племена земні.
<p>4 І пішов Аврам, як сказав йому Господь; і з ним пішов Лот. Аврам був сімдесяти п’яти років, коли вийшов з Харрана.
<p>5 І взяв Аврам з собою Сару, дружину свою, Лота, сина брата свого, і все майно, яке вони придбали, і всіх людей, яких вони мали в Харрані; і вийшли, щоб іти в землю Ханаанську; і прийшли в землю Ханаанську.
<p>6 І пройшов Аврам по землі цій [у довжину її] до місця Сихема, до діброви Море́. У цій землі тоді [жили] хананеї.
<p>7 І явився Господь Авраму і сказав [йому]: нащадкам твоїм віддам Я землю цю. І зробив там [Аврам] жертовник Господу, Який явився йому.
<p>8 Звідти рушив він до гори, на схід від Вефиля; і поставив намет свій <i>так, що від нього</i> Вефиль <i>був</i> на захід, а Гай на схід; і зробив там жертовник Господу і закликав ім’я Господа [Який явився йому].
<p>9 І піднявся Аврам і продовжував йти на південь.
<p>10 І був голод у тій землі. І прийшов Аврам у Єгипет, щоб пожити там, тому що посилився голод у землі тій.
<p>11 Коли ж він наближався до Єгипту, то сказав Сарі, дружині своїй: ось, я знаю, що ти жінка, прекрасна на вигляд;
<p>12 і коли єгиптяни побачать тебе, то скажуть: це дружина його; і вб’ють мене, а тебе залишать живою;
<p>13 скажи ж, що ти моя сестра, щоб мені добре було заради тебе, і щоб жива була душа моя через тебе.
<p>14 І було, коли прийшов Аврам у Єгипет, єгиптяни побачили, що вона жінка дуже красива;
<p>15 побачили її і вельможі фараонові і похвалили її перед фараоном; і взята вона була до дому фараонового.
<p>16 І Авраму добре було заради неї; і була у нього дрібна і велика худоба й осли, і раби і рабині, і мули і верблюди.
<p>17 Але Господь уразив тяжкими ударами фараона і дім його за Сару, дружину Аврамову.
<p>18 І покликав фараон Аврама і сказав: що це ти зробив зі мною? чому не сказав мені, що вона дружина твоя?
<p>19 чому ти сказав: вона сестра моя? і я взяв було її собі за дружину. І тепер ось дружина твоя; візьми [її] і йди.
<p>20 І дав фараон повеління про нього людям, і провели його, і дружину його, й усе, що в нього було, [і Лота з ним].
<h4>13</h4>
<p>1 І піднявся Аврам з Єгипту, сам і дружина його, й усе, що в нього було, і Лот з ним, на південь.
<p>2 І був Аврам дуже багатий на худобу, і срібло, і золото.
<p>3 І продовжував він переходи свої від півдня до Вефиля, до місця, де колись був намет його між Вефилем і між Гаєм,
<p>4 до місця жертовника, який він зробив там спочатку; і там прикликав Аврам ім’я Господа.
<p>5 І у Лота, який ходив з Аврамом, також була дрібна і велика худоба і намети.
<p>6 І не вміщала їх та земля, щоб жити разом, бо майно їхнє було таке велике, що вони не могли жити разом.
<p>7 І була суперечка між пастухами худоби Аврамової і між пастухами худоби Лотової; і хананеї і ферезеї жили тоді в тій землі.
<p>8 І сказав Аврам Лотові: нехай не буде розбрату між мною і тобою, і між пастухами моїми і пастухами твоїми, тому що ми родичі;
<p>9 чи не вся земля перед тобою? відділись же від мене: якщо ти ліворуч, то я праворуч; а якщо ти праворуч, то я ліворуч.
<p>10 Лот звів очі свої і побачив усю околицю Йорданську, що вона, перш ніж знищив Господь Содом і Гоморру, вся до Сигора зрошувалася водою, як сад Господній, як земля Єгипетська;
<p>11 і обрав собі Лот усю околицю Йорданську; і рушив Лот на схід. І відокремилися вони один від одного.
<p>12 Аврам став жити в землі Ханаанській; а Лот став жити у містах околиці і розкинув намети до Содома.
<p>13 Жителі ж содомські були злі і грішні перед Господом.
<p>14 І сказав Господь Авраму, після того як Лот відокремився від нього: зведи очі твої з місця, на якому ти тепер, подивися на північ і на південь, і на схід і на захід;
<p>15 бо всю землю, що ти бачиш, Я дам тобі і нащадкам твоїм навіки,
<p>16 і зроблю нащадків твоїх, як пісок земний; якщо хто може порахувати пісок земний, то і нащадки твої полічені будуть;
<p>17 встань, пройди по землі цій у довжину й у ширину її, бо Я дам її тобі [і нащадкам твоїм назавжди].
<p>18 І зняв Аврам намет, і пішов, і оселився біля діброви Мамре, що в Хевроні; і зробив там жертовник Господу.
<h4>14</h4>
<p>1 І було у дні Амрафела, царя Сеннаарського, Аріоха, царя Єлласарського, Кедорлаомера, царя Єламського, і Фидала, царя Гоїмського,
<p>2 пішли вони війною проти Бери, царя Содомського, проти Бирши, царя Гоморрського, Шинава, царя Адми, Шемевера, царя Севоїмського, і проти царя Бели, яка є Сигор.
<p>3 Усі ці з’єдналися в долині Сиддим, де <i>нині</i> море Солоне.
<p>4 Дванадцять років були вони в неволі у Кедорлаомера, а на тринадцятий рік обурилися.
<p>5 В чотирнадцятому році прийшли Кедорлаомер і царі, що з ним, й уразили рефаїмів в Аштероф-Карнаїмі, зузимів у Гамі, емимів у Шаве-Кириафаїмі,
<p>6 і хорреїв у горі їх Сеїрі, до Ел-Фарана, що біля пустелі.
<p>7 І повернувшись звідти, вони прийшли до джерела Мишпат, що є Кадес, і завоювали всю країну амаликитян, і також аморреїв, що живуть у Хацацон-Фамарі.
<p>8 І вийшли цар Содомський, цар Гоморрський, цар Адми, цар Севоїмський і цар Бели, яка є Сигор; і вступили в битву з ними в долині Сиддим,
<p>9 з Кедорлаомером, царем Єламським, Фидалом, царем Гоїмським, Амрафелом, царем Сеннаарським, Аріохом, царем Єлласарським, — чотири царі проти п’яти.
<p>10 В долині ж Сиддим було багато смоляних ям. І царі Содомський і Гоморрський, утікаючи, упали в них, а останні втекли в гори.
<p>11 <i>Переможці</i> взяли все майно Содома і Гоморри і весь запас їх і пішли.
<p>12 І взяли Лота, племінника Аврамового, який жив у Содомі, і майно його і пішли.
<p>13 І прийшов один з тих, хто уцілів, і сповістив Аврама єврея, який жив тоді біля діброви Мамре, аморреянина, брата Ешколу і брата Анеру, які були союзниками Аврамовими.
<p>14 Аврам, почувши, що [Лот] родич його узятий у полон, озброїв рабів своїх, і народжених у домі його, триста вісімнадцять, і переслідував <i>ворогів</i> до Дана;
<p>15 і, розділившись, <i>напав</i> на них уночі, сам і раби його, і подолав їх, і переслідував їх до Хови, що ліворуч від Дамаска;
<p>16 і повернув усе майно і Лота, родича свого, і майно його повернув, також і жінок і народ.
<p>17 Коли він повертався після поразки Кедорлаомера і царів, що були з ним, цар Содомський вийшов йому назустріч у долину Шаве, що <i>нині</i> долина царська;
<p>18 і Мелхиседек, цар Салимський, виніс хліб і вино, — він був священик Бога Всевишнього, —
<p>19 і благословив його, і сказав: благословенний Аврам від Бога Всевишнього, Владики неба і землі;
<p>20 і благословенний Бог Всевишній, Який віддав ворогів твоїх у руки твої. [Аврам] дав йому десяту частину з усього.
<p>21 І сказав цар Содомський Авраму: віддай мені людей, а майно візьми собі.
<p>22 Але Аврам сказав цареві Содомському: піднімаю руку мою до Господа Бога Всевишнього, Владики неба і землі,
<p>23 що навіть нитки і ременя від взуття не візьму з усього твого, щоб ти не сказав: я збагатив Аврама;
<p>24 крім того, що з’їли слуги, і, крім частки, що належить людям, які ходили зі мною; Анер, Ешкол і Мамрій нехай візьмуть свою частку.
<h4>15</h4>
<p>1 Після цих подій було слово Господнє до Аврама у видінні [вночі], і сказано: не бійся, Авраме; Я твій щит; нагорода твоя [буде] дуже велика.
<p>2 Аврам сказав: Владико Господи! що Ти даси мені? я залишаюся бездітним; розпорядник у домі моєму цей Єлиєзер із Дамаска.
<p>3 І сказав Аврам: ось, Ти не дав мені нащадка, і ось, управитель мій спадкоємець мій.
<p>4 І було слово Господа до нього, і сказано: не буде він твоїм спадкоємцем, але той, хто народиться з лона твого, буде твоїм спадкоємцем.
<p>5 І вивів його геть і сказав [йому]: подивися на небо і порахуй зірки, якщо ти можеш порахувати їх. І сказав йому: стільки буде в тебе нащадків.
<p>6 Аврам повірив Господу, і Він поставив йому це в праведність.
<p>7 І сказав йому: Я Господь, Який вивів тебе з Ура халдейського, щоб дати тобі землю цю у володіння.
<p>8 Він сказав: Владико Господи! З чого я довідаюсь, що я буду володіти нею?
<p>9 <i>Господь</i> сказав йому: візьми Мені трирічну телицю, трирічну козу, трирічного барана, горлицю і молодого голуба.
<p>10 Він взяв усіх їх, розсік їх навпіл і поклав одну частину навпроти другої; тільки птахів не розсік.
<p>11 І налетіли на трупи хижі птахи; але Аврам відганяв їх.
<p>12 Коли заходило сонце, міцний сон напав на Аврама, і ось, напав на нього жах і морок великий.
<p>13 І сказав <i>Господь</i> Авраму: знай, що нащадки твої будуть мандрівниками в землі не своїй, і поневолять їх, і будуть гнітити їх чотириста років,
<p>14 але Я вчиню суд над народом, у якого вони будуть у неволі; після цього вони вийдуть [сюди] з великим майном,
<p>15 а ти відійдеш до батьків твоїх у мирі і будеш похований у старості добрій;
<p>16 у четвертому роді повернуться вони сюди: тому що <i>міра</i> беззаконь аморреїв досі ще не наповнилася.
<p>17 Коли зайшло сонце і настала темрява, ось, дим, <i>ніби</i> з печі, і полум’я вогню пройшли між розсіченими <i>тваринами</i>.
<p>18 В цей день уклав Господь завіт з Аврамом, сказавши: нащадкам твоїм даю Я землю цю, від ріки Єгипетської до великої ріки, ріки Євфрату:
<p>19 кенеїв, кенезеїв, кедмонеїв,
<p>20 хеттеїв, ферезеїв, рефаїмів,
<p>21 аморреїв, хананеїв, [евеїв,] гергесеїв і євусеїв.
<h4>16</h4>
<p>1 Але Сара, дружина Аврамова, не народжувала йому. У неї була служниця, єгиптянка, на ім’я Агар.
<p>2 І сказала Сара Авраму: ось, Господь закрив утробу мою, щоб я не народжувала; увійди ж до служниці моєї: можливо, я буду мати дітей від неї. Аврам послухався слів Сари.
<p>3 І взяла Сара, дружина Аврамова, служницю свою, єгиптянку Агар, після десяти років перебування Аврамового в землі Ханаанській, і дала її Авраму, чоловіку своєму, за дружину.
<p>4 Він увійшов до Агарі, і вона зачала. Побачивши ж, що зачала, вона стала зневажати господиню свою.
<p>5 І сказала Сара Авраму: в обра́зі моїй винен ти; я віддала служницю мою в надра твої; а вона, побачивши, що зачала, стала нехтувати мене; Господь нехай буде суддею між мною і між тобою.
<p>6 Аврам сказав Сарі: ось, служниця твоя у твоїх руках; роби з нею, що тобі завгодно. І Сара почала пригноблювати її, і вона втекла від неї.
<p>7 І знайшов її ангел Господній біля джерела води в пустелі, біля джерела на дорозі до Сура.
<p>8 І сказав [їй ангел Господній]: Агар, служнице Сарина! звідки ти прийшла і куди йдеш? Вона сказала: я втікаю від лиця Сари, господині моєї.
<p>9 Ангел Господній сказав їй: повернися до господині своєї і підкорися їй.
<p>10 І сказав їй ангел Господній: примножуючи, примножу нащадків твоїх, так що не можна буде й перерахувати їх від безлічі.
<p>11 І ще сказав їй ангел Господній: ось, ти вагітна, і народиш сина, і наречеш йому ім’я Ізмаїл, тому що почув Господь страждання твоє;
<p>12 він буде <i>між</i> людьми, як дикий осел; руки його на всіх, і руки усіх на нього; жити буде він перед лицем усіх братів своїх.
<p>13 І нарекла [Агар] Господа, Який говорив до неї, цим ім’ям: Ти Бог, що бачиш мене. Бо сказала вона: дійсно я бачила тут у слід Того, Хто бачить мене.
<p>14 Тому джерело те називається: Беер-лахай-рої . Воно знаходиться між Кадесом і між Баредом.
<p>15 Агар народила Авраму сина; і дав [Аврам] ім’я синові своєму, що народився від Агарі: Ізмаїл.
<p>16 Аврам був вісімдесяти шести років, коли Агар народила Авраму Ізмаїла.
<h4>17</h4>
<p>1 Аврам був дев’яноста дев’яти років, і Господь явився Аврамові і сказав йому: Я Бог всемогутній; ходи переді Мною і будь непорочним;
<p>2 і поставлю завіт Мій між Мною і тобою, і дуже, дуже розмножу тебе.
<p>3 І упав Аврам на лице своє. Бог продовжував говорити з ним і сказав:
<p>4 Я — ось завіт Мій з тобою: ти будеш отцем безлічі народів,
<p>5 і не будеш ти більше називатися Аврамом, але буде тобі ім’я: Авраам, тому що я зроблю тебе отцем безлічі народів;
<p>6 і дуже, дуже розмножу тебе, і народжу від тебе народи, і царі вийдуть від тебе;
<p>7 і поставлю завіт Мій між Мною і тобою і між нащадками твоїми після тебе в роди їх, завіт вічний в тому, що Я буду Богом твоїм і нащадків твоїх після тебе;
<p>8 і дам тобі і нащадкам твоїм після тебе землю, по якій ти мандруєш, усю землю Ханаанську, у володіння вічне; і буду їм Богом.
<p>9 І сказав Бог Авраамові: ти ж збережи завіт Мій, ти і нащадки твої після тебе в роди їх.
<p>10 Цей є завіт Мій, який ви <i>повинні</i> зберігати між Мною і між вами і між нащадками твоїми після тебе [в роди їхні]: нехай буде у вас обрізана уся чоловіча стать;
<p>11 обрізуйте крайню плоть вашу: і це буде знаменням завіту між Мною і вами.
<p>12 Восьми днів від народження нехай буде обрізане у вас в роди ваші всяке <i>немовля</i> чоловічої статі, народжене у домі і куплене за срібло в якого-небудь іноплемінника, який не від твого сімені.
<p>13 Обов’язково нехай буде обрізаний народжений у домі твоєму і куплений за срібло твоє, і буде завіт Мій на тілі вашому завітом вічним.
<p>14 Необрізаний же чоловічої статі, який не обріже крайньої плоті своєї [у восьмий день], знищиться душа його з народу свого, <i>тому що</i> він порушив завіт Мій.
<p>15 І сказав Бог Аврааму: Сару, дружину твою, не називай Сарою, але нехай буде ім’я їй: Сарра;
<p>16 Я благословлю її і дам тобі від неї сина; благословлю її, і народяться від неї народи, і царі народів народяться від неї.
<p>17 І упав Авраам на лице своє, і розсміявся, і сказав сам у собі: невже від столітнього буде син? і Сарра, дев’яностолітня, невже народить?
<p>18 І сказав Авраам Богові: о, хоч би Ізмаїл був живим перед лицем Твоїм!
<p>19 Бог же сказав [Аврааму]: саме Сарра, дружина твоя, народить тобі сина, і ти наречеш йому ім’я: Ісаак; і укладу завіт Мій з ним завітом вічним [в тому, що Я буду Богом йому і] нащадкам його після нього.
<p>20 І про Ізмаїла Я почув тебе: ось, Я благословлю його, і зроблю його плодовитим, і дуже, дуже розмножу; дванадцять князів народяться від нього; і Я породжу від нього великий народ.
<p>21 Але завіт Мій укладу з Ісааком, якого народить тобі Сарра в цей самий час на наступний рік.
<p>22 І Бог перестав говорити з Авраамом і відійшов від нього.
<p>23 І взяв Авраам Ізмаїла, сина свого, і всіх народжених у домі своїм і всіх куплених за срібло своє, всіх чоловічої статі людей дому Авраамового; і обрізав крайню плоть їх у той самий день, як сказав йому Бог.
<p>24 Авраам був дев’яноста дев’яти років, коли була обрізана крайня плоть його.
<p>25 А Ізмаїл, син його, був тринадцяти років, коли була обрізана крайня плоть його.
<p>26 У тот же самий день обрізані були Авраам і Ізмаїл, син його,
<p>27 і з ним обрізані були всі чоловічої статі дому його, народжені в домі і куплені за срібло в іноплемінників.
<h4>18</h4>
<p>1 І явився йому Господь біля діброви Мамре, коли він сидів при вході в намет [свій], під час спеки денної.
<p>2 Він звів очі свої і глянув, і ось, три мужі стоять навпроти нього. Побачивши, він побіг назустріч їм від входу в намет [свій] і поклонився до землі,
<p>3 і сказав: Владико! якщо я знайшов благовоління перед очима Твоїми, не пройди мимо раба Твого;
<p>4 і принесуть трохи води, й омиють ноги ваші; і відпочинете під цим деревом,
<p>5 а я принесу хліба, і ви підкріпите серця ваші; потім підіть [у путь свою]; тому що ви йдете мимо раба вашого. Вони сказали: зроби так, як говориш.
<p>6 І поспішив Авраам в намет до Сарри і сказав [їй]: скоріше заміси три сати кращого борошна і зроби прісні хліби.
<p>7 І побіг Авраам до стада, і взяв теля ніжне і гарне, і дав слузі, і той поспішив приготувати його.
<p>8 І взяв олії і молока і теля приготоване, і поставив перед ними, а сам стояв біля них під деревом. І вони їли.
<p>9 І сказали йому: де Сарра, дружина твоя? Він відповів: тут, у наметі.
<p>10 І сказав <i>один з них</i>: Я знову буду в тебе у цей же час [у наступному році], і буде син у Сарри, дружини твоєї. А Сарра слухала при вході в намет, позаду його.
<p>11 Авраам же і Сарра були старі й у літах похилих, і звичайне у жінок у Сарри припинилося.
<p>12 Сарра внутрішньо розсміялася, сказавши: чи мені, коли я постаріла, мати цю втіху? і господар мій старий.
<p>13 І сказав Господь Аврааму: чому це [сама в собі] розсміялася Сарра, сказавши: «невже я дійсно можу народити, коли я постаріла»?
<p>14 Чи є щось важке для Господа? У призначений час буду Я у тебе в наступному році, і [буде] у Сарри син.
<p>15 Сарра ж не зізналася, а сказала: я не сміялася. Тому що вона злякалася. Але Він сказав [їй]: ні, ти розсміялася.
<p>16 І встали ті мужі і звідти вирушили до Содома [і Гоморри]; Авраам же пішов з ними, провести їх.
<p>17 І сказав Господь: чи утаю Я від Авраама [раба Мого], що хочу вчинити!
<p>18 Від Авраама дійсно піде народ великий і сильний, і благословляться в ньому всі народи землі,
<p>19 тому що Я обрав його для того, щоб він заповів синам своїм і дому своєму після себе, ходити путтю Господньою, творячи правду і суд; і здійснить Господь над Авраамом [усе], що сказав про нього.
<p>20 І сказав Господь: крик содомський і гоморрський, великий він, і гріх їх, дуже тяжкий він;
<p>21 зійду і подивлюся, чи дійсно вони чинять так, яке волання проти них, що доходить до Мене, чи ні; дізнаюся.
<p>22 І повернули мужі звідти і пішли до Содома; Авраам же ще стояв перед лицем Господа.
<p>23 І підійшов Авраам і сказав: невже Ти погубиш праведного з нечестивим [і з праведником буде те саме, що з нечестивим]?
<p>24 може, є в цьому місті п’ятдесят праведників? невже Ти погубиш, і не пощадиш [усього] місця цього ради п’ятдесятьох праведників, [якщо вони перебувають] у ньому?
<p>25 не може бути, щоб Ти вчинив так, щоб Ти погубив праведного з нечестивим, щоб те саме було з праведником, що з нечестивим; не може бути від Тебе! Суддя всієї землі чи вчинить неправосудно?
<p>26 Господь сказав: якщо Я знайду в місті Содомі п’ятдесят праведників, то Я заради них пощаджу [все місто й] усе місце це.
<p>27 Авраам сказав у відповідь: ось, я насмілився говорити Владиці, я, порох і попіл:
<p>28 можливо, до п’ятдесяти праведників не вистачить п’яти, невже через <i>недостачу</i> п’яти Ти винищиш усе місто? Він сказав: не винищу, якщо найду там сорок п’ять.
<p>29 <i>Авраам</i> продовжував говорити з Ним і сказав: можливо, знайдеться там сорок? Він сказав: не зроблю <i>того</i> і заради сорока.
<p>30 І сказав <i>Авраам</i>: нехай не прогнівається Владика, що я буду говорити: може, знайдеться там тридцять? Він сказав: не зроблю, якщо знайдеться там тридцять.
<p>31 <i>Авраам</i> сказав: ось, я зважився говорити Владиці: можливо, знайдеться там двадцять? Він сказав: не знищу ради двадцяти.
<p>32 <i>Авраам</i> сказав: нехай не прогнівається Владика, що я скажу ще один раз: можливо, знайдеться там десять? Він сказав: не винищу заради десяти.
<p>33 І пішов Господь, припинивши говорити з Авраамом; Авраам же повернувся у своє місто.
<h4>19</h4>
<p>1 І прийшли ті два ангели в Содом увечері, коли Лот сидів біля воріт Содома. Лот побачив, і встав, щоб зустріти їх, і поклонився лицем до землі
<p>2 і сказав: господарі мої! зайдіть у дім раба вашого і ночуйте, й умийте ноги ваші, і встаньте вранці і підете дорогою своєю. Але вони сказали: ні, ми ночуємо на вулиці.
<p>3 Він же дуже умовляв їх; і вони пішли до нього і зайшли в дім його. Він зробив їм частування і спік прісні хліби, і вони їли.
<p>4 Ще не лягли вони спати, як міські жителі, содомляни, від молодого до старого, весь народ з <i>усіх</i> кінців <i>міста</i>, оточили будинок
<p>5 і викликали Лота і говорили йому: де люди, які прийшли до тебе на ніч? виведи їх до нас; ми пізнаємо їх.
<p>6 Лот вийшов до них до входу, і замкнув за собою двері,
<p>7 і сказав [їм]: брати мої, не робіть зла;
<p>8 ось у мене дві дочки, що не пізнали чоловіка; краще я виведу їх до вас, робіть з ними, що вам завгодно, тільки людям цим не робіть нічого, тому що вони прийшли під дах дому мого.
<p>9 Але вони сказали [йому]: йди сюди. І сказали: ось прийшлий, і хоче судити? тепер ми гірше вчинимо з тобою, ніж з ними. І дуже приступали до людини цієї, до Лота, і підійшли, щоб виламати двері.
<p>10 Тоді мужі ті простягли руки свої і ввели Лота до себе в дім, і двері [дому] замкнули;
<p>11 а людей, що були при вході в дім, уразили сліпотою, від малого до великого, так що вони змучилися, шукаючи входу.
<p>12 Сказали мужі ті Лотові: хто в тебе є ще тут? чи зять, чи сини твої, чи дочки твої, і хто б не був у тебе в місті, усіх виведи із цього місця,
<p>13 тому що ми винищимо це місце, бо великий крик на жителів його до Господа, і Господь послав нас винищити його.
<p>14 І вийшов Лот, і говорив із зятями своїми, які брали за себе дочок його, і сказав: встаньте, вийдіть із цього місця, бо Господь винищить це місто. Але зятям його здалося, що він жартує.
<p>15 Коли зійшла зоря, ангели почали прискорювати Лота, говорячи: встань, візьми дружину твою і двох дочок твоїх, які в тебе, щоб не загинути тобі за беззаконня міста.
<p>16 І оскільки він барився, то мужі ті [ангели], з милости до нього Господньої, взяли за руку його і дружину його, і двох дочок його, і вивели його і поставили його за містом.
<p>17 Коли ж вивели їх геть, <i>то один з них</i> сказав: спасай душу свою; не оглядайся назад і ніде не зупиняйся в околиці цій; спасайся на горі, щоб тобі не загинути.
<p>18 Але Лот сказав їм: ні, Владико!
<p>19 ось, раб Твій знайшов благовоління перед очима Твоїми, і велика милість Твоя, яку Ти зробив зі мною, що врятував життя моє; але я не можу спасатися на горі, щоб не застигло мене лихо і я не вмер;
<p>20 ось, ближче тікати у це місто, воно ж мале; побіжу я туди, — воно ж мале; і збережеться життя моє [заради Тебе].
<p>21 І сказав йому: ось, в угоду тобі Я зроблю і це: не знищу місто, про яке ти говориш;
<p>22 поспішай, спасайся там, тому що Я не можу зробити справи, доки ти не прийдеш туди. Тому і назване місто це: Сигор.
<p>23 Сонце зійшло над землею, і Лот прийшов у Сигор.
<p>24 І пролив Господь на Содом і Гоморру дощем сірку і вогонь від Господа з неба,
<p>25 і знищив міста ці, і всю околицю цю, і всіх жителів міст цих, і [всі] рослини землі.
<p>26 Дружина ж <i>Лотова</i> оглянулася позаду нього, і стала соляним стовпом.
<p>27 І встав Авраам рано-вранці [і пішов] на місце, де стояв перед лицем Господа,
<p>28 і подивився на Содом і Гоморру і на весь простір околиці і побачив: ось, дим піднімається з землі, як дим із печі.
<p>29 І було, коли Бог винищував [усі] міста околиці цієї, згадав Бог про Авраама і вислав Лота із середовища знищення, коли нищив міста, в яких жив Лот.
<p>30 І вийшов Лот із Сигора і став жити в горí, і з ним дві дочки його, тому що він боявся жити в Сигорі. І жив у печері, і з ним дві дочки його.
<p>31 І сказала старша молодшій: батько наш старий, і немає людини на землі, яка ввійшла б до нас за звичаєм усієї землі;
<p>32 отже, напоїмо батька нашого вином, і переспимо з ним, і відродимо від батька нашого плем’я.
<p>33 І напоїли батька свого вином у ту ніч; і ввійшла старша і спала з батьком своїм [у ту ніч]; а він не знав, коли вона лягла і коли встала.
<p>34 На другий день старша сказала молодшій: ось, я спала вчора з батьком моїм; напоїмо його вином і в цю ніч; і ти ввійди, спи з ним, і відродимо від батька нашого плем’я.
<p>35 І напоїли батька свого вином і в цю ніч; і ввійшла молодша і спала з ним; і він не знав, коли вона лягла і коли встала.
<p>36 І зробилися обидві дочки Лотові вагітними від батька свого,
<p>37 і народила старша сина, і нарекла йому ім’я: Моав [говорячи: <i>він</i> від батька мого]. Він батько моавитян донині.
<p>38 І молодша також народила сина, і нарекла йому ім’я: Бен-Аммі [говорячи: <i>він</i> син роду мого]. Він батько аммонитян донині.
<h4>20</h4>
<p>1 Авраам піднявся звідти на південь і оселився між Кадесом і між Суром; і був тимчасово в Герарі.
<p>2 І сказав Авраам про Сарру, дружину свою: вона сестра моя. [Тому що він боявся сказати, що це дружина його, щоб жителі міста того не вбили його за неї.] І послав Авимелех, цар Герарський, і взяв Сарру.
<p>3 І прийшов Бог до Авимелеха вночі уві сні і сказав йому: ось, ти вмреш за жінку, яку ти взяв, тому що вона має чоловіка.
<p>4 Авимелех же не доторкався до неї і сказав: Владико! невже ти погубиш [того, хто не знав <i>цього</i>] і невинний народ?
<p>5 Чи не сам він сказав мені: вона сестра моя? І вона сама сказала: він брат мій. Я зробив це у простоті серця мого й у чистоті рук моїх.
<p>6 І сказав йому Бог уві сні: і Я знаю, що ти зробив це у простоті серця твого, і стримав тебе від гріха переді Мною, тому і не допустив тебе доторкнутися до неї;
<p>7 тепер же поверни дружину чоловікові, бо він пророк і помолиться за тебе, і ти будеш живий; а якщо не повернеш, то знай, що неодмінно помреш ти й усі твої.
<p>8 І встав Авимелех рано-вранці і покликав усіх рабів своїх, і переказав усі слова ці у вуха їхні; і люди ці [усі] дуже злякалися.
<p>9 І покликав Авимелех Авраама і сказав йому: що ти з нами зробив? чим згрішив я проти тебе, що ти навів було на мене і на царство моє великий гріх? Ти зробив зі мною діла, які не роблять.
<p>10 І сказав Авимелех Аврааму: що ти мав на увазі, коли чинив цю справу?
<p>11 Авраам сказав: я подумав, що немає на місці цьому страху Божого, й уб’ють мене за дружину мою;
<p>12 та вона і насправді сестра мені: вона дочка батька мого, тільки не дочка матері моєї; і стала моєю дружиною;
<p>13 коли Бог повів мене подорожувати з дому батька мого, то я сказав їй: зроби зі мною цю милість, у яке не прийдемо ми місце, скрізь говори про мене: це брат мій.
<p>14 І взяв Авимелех [срібла тисячу сиклів і] дрібної та великої худоби, і рабів і рабинь, і дав Аврааму; і повернув йому Сарру, дружину його.
<p>15 І сказав Авимелех [Аврааму]: ось, земля моя перед тобою; живи, де тобі завгодно.
<p>16 І Саррі сказав: ось, я дав братові твоєму тисячу <i>сиклів</i> срібла; ось, це тобі покривало для очей перед усіма, хто з тобою, і перед усіма ти виправдана.
<p>17 І помолився Авраам Богові, і зцілив Бог Авимелеха, і дружину його, і рабинь його, і вони стали народжувати;
<p>18 бо закрив Господь усяку утробу в домі Авимелеха за Сарру, дружину Авраамову.
<h4>21</h4>
<p>1 І споглянув Господь на Сарру, як сказав; і зробив Господь Саррі, як говорив.
<p>2 Сарра зачала і народила Аврааму сина у старості його в час, про який говорив йому Бог;
<p>3 і нарік Авраам ім’я сину своєму, який народився від нього, якого народила йому Сарра, Ісаак;
<p>4 і обрізав Авраам Ісаака, сина свого, у восьмий день, як заповідав Бог.
<p>5 Авраам був ста років, коли народився в нього Ісаак, син його.
<p>6 І сказала Сарра: сміх зробив мені Бог; хто не почує про мене, розсміється.
<p>7 І сказала: хто сказав би Аврааму: Сарра буде годувати дітей грудьми? бо в старості його я народила сина.
<p>8 Дитя виросло й було відлучене від грудей; і Авраам зробив велику вечерю у той день, коли Ісаак [син його] був відлучений від грудей.
<p>9 І побачила Сарра, що син Агарі єгиптянки, якого вона народила Аврааму, насміхається [над її сином, Ісааком],
<p>10 і сказала Аврааму: вижени цю рабиню і сина її, тому що не успадкує син рабині цієї із сином моїм Ісааком.
<p>11 І здалося це Аврааму дуже неприємним заради сина його [Ізмаїла].
<p>12 Але Бог сказав Аврааму: не засмучуйся заради отрока і рабині твоєї; в усьому, що скаже тобі Сарра, слухайся голосу її, бо в Ісаакові наречеться тобі сíм’я;
<p>13 і від сина рабині Я породжу [великий] народ, тому що він сíм’я твоє.
<p>14 Авраам встав рано-вранці, й узяв хліба і міх води, і дав Агарі, поклавши їй на плечі, й отрока, і відпустив її. Вона пішла, і заблукала у пустелі Вирсавії;
<p>15 і не стало води в міху, і вона залишила отрока під одним кущем
<p>16 і пішла, сіла віддалік на відстані <i>одного</i> пострілу з лука. Бо вона сказала: <i>не хочу</i> бачити смерти дитини. І вона сіла [на відстані] навпроти [нього], і підняла крик, і плакала;
<p>17 і почув Бог голос отрока [звідти, де він був]; і ангел Божий з неба воззвав до Агарі і сказав їй: що з тобою, Агар? не бійся; Бог почув голос отрока звідти, де він знаходиться;
<p>18 встань, підніми отрока і візьми його за руку, тому що Я породжу від нього великий народ.
<p>19 І Бог відкрив очі її, і вона побачила колодязь с водою [живою], і пішла, наповнила міх водою і напоїла отрока.
<p>20 І Бог був з отроком; і він виріс, і став жити в пустелі, і став стрільцем з лука.
<p>21 Він жив у пустелі Фаран; і мати його взяла із землі Єгипетської.
<p>22 І було в той час, Авимелех з [Ахузафом, що водив наречену, і] Фихолом, воєначальником своїм, сказав Аврааму: з тобою Бог у всьому, що ти не робив би;
<p>23 і тепер поклянися мені тут Богом, що ти не скривдиш ні мене, ні сина мого, ні онука мого; і як я добре чинив з тобою, так і ти будеш чинити зі мною і землею, в якій ти гостюєш.
<p>24 І сказав Авраам: я клянуся.
<p>25 І Авраам докоряв Авимелеху за колодязь з водою, що його відібрали раби Авимелехові.
<p>26 Авимелех же сказав [йому]: не знаю, хто це зробив, і ти не сказав мені; я навіть і не чув <i>про те</i> донині.
<p>27 І взяв Авраам дрібної і великої худоби і дав Авимелеху, і вони обидва уклали союз.
<p>28 І поставив Авраам сім агниць з <i>отари</i> дрібної худоби окремо.
<p>29 Авимелех же сказав Аврааму: для чого тут ці сім агниць [<i>з отари</i> овець], яких ти поставив окремо?
<p>30 [Авраам] сказав: сім агниць оцих візьми від руки моєї, щоб вони були мені свідченням, що я викопав цей колодязь.
<p>31 Тому і назвав він це місце: Вирсавія, тому що тут вони обоє клялися
<p>32 й уклали союз у Вирсавії. І встав Авимелех, і [Ахузаф, нареченопровідник його, і] Фихол, воєначальник його, і повернулися в землю Филистимську.
<p>33 І насадив [Авраам] біля Вирсавії гай і призвав там ім’я Господа, Бога вічного.
<p>34 І жив Авраам у землі Филистимській, як мандрівник, дні довгі.
<h4>22</h4>
<p>1 І було, після цих подій Бог спокушав Авраама і сказав йому: Аврааме! Він сказав: ось я.
<p>2 <i>Бог</i> сказав: візьми сина твого, єдиного твого, якого ти любиш, Ісаака; і піди в землю Моріа і там принеси його у всепалення на одній з гір, про яку Я скажу тобі.
<p>3 Авраам устав рано-вранці, осідлав осла свого, взяв з собою двох слуг своїх та Ісаака, сина свого; наколов дров для всепалення і, вставши, пішов на місце, про яке сказав йому Бог.
<p>4 На третій день Авраам звів очі свої, і побачив те місце здалеку.
<p>5 І сказав Авраам слугам своїм: ви залиштеся тут з ослом, а я і син підемо туди і поклонимося, і повернемося до вас.
<p>6 І взяв Авраам дрова для всепалення, і поклав на Ісаака, сина свого; взяв у руки вогонь і ніж, і пішли обоє разом.
<p>7 І почав Ісаак говорити Аврааму, батькові своєму, і сказав: батьку мій! Він відповів: ось я, сину мій. Він сказав: ось вогонь і дрова, де ж агнець для всепалення?
<p>8 Авраам сказав: Бог угледить Собі агнця для всепалення, сину мій. І йшли <i>далі</i> обоє разом.
<p>9 І пройшли на місце, про яке сказав йому Бог; і влаштував там Авраам жертовник, розклав дрова і, зв’язавши сина свого Ісаака, поклав його на жертовник поверх дров.
<p>10 І простяг Авраам руку свою і взяв ніж, щоб заколоти сина свого.
<p>11 Але ангел Господній воззвав до нього з неба і сказав: Аврааме! Аврааме! Він сказав: ось я.
<p>12 <i>Ангел</i> сказав: не здіймай руки твоєї на отрока і не роби з ним нічого, тому що тепер Я знаю, що боїшся ти Бога і не пожалів сина твого, єдиного твого, для Мене.
<p>13 І підвів Авраам очі свої і побачив: і ось, позаду баран, що заплутався у гущавині рогами своїми. Авраам пішов, узяв барана і приніс його у всепалення замість [Ісаака], сина свого.
<p>14 І нарік Авраам ім’я місцю тому: Єгова-іре . Тому і нині говориться: на горі Єгови угледиться.
<p>15 І вдруге воззвав до Авраама ангел Господній з неба
<p>16 і сказав: Собою клянуся, говорить Господь, що, оскільки ти зробив це діло, і не пожалів сина твого, єдиного твого, [для Мене,]
<p>17 то Я благословляючи благословлю тебе і примножуючи примножу сíм’я твоє, як зірки небесні і як пісок на березі моря; й оволодіє сíм’я твоє містами ворогів своїх;
<p>18 і благословляться у сімені твоєму всі народи землі за те, що ти послухався голосу Мого.
<p>19 І повернувся Авраам до слуг своїх, і встали і пішли разом у Вирсавію; і жив Авраам у Вирсавії.
<p>20 Після цих подій Авраама сповістили, сказавши: ось, і Милка народила Нахору, братові твоєму, синів:
<p>21 Уца, первістка його, Вуза, брата його, Кемуїла, батька Арамового,
<p>22 Кеседа, Хазо, Пилдаша, Ідлафа і Вафуїла;
<p>23 від Вафуїла народилася Ревекка. Вісьмох цих [синів] народила Милка Нахору, брату Авраамовому;
<p>24 і наложниця його, на ім’я Реума, також народила Теваха, Гахама, Тахаша і Мааху.
<h4>23</h4>
<p>1 Життя Сарриного було сто двадцять сім років: ось роки життя Сарриного;
<p>2 і померла Сарра у Кириаф-Арбі, [який у долині,] що <i>нині</i> Хеврон, у землі Ханаанській. І прийшов Авраам ридати за Саррою й оплакувати її.
<p>3 І відійшов Авраам від померлої своєї, і говорив до синів Хетових, і сказав:
<p>4 я у вас подорожній і поселенець; дайте мені у власність <i>місце</i> для гробу між вами, щоб мені померлу мою поховати від очей моїх.
<p>5 Сини Хета відповіли Аврааму і сказали йому:
<p>6 послухай нас, господарю наш; ти князь Божий посеред нас; у кращому з наших погребальних місць поховай померлу твою; ніхто з нас не відмовить тобі в погребальному місці, для поховання [в ньому] померлої твоєї.
<p>7 Авраам встав і поклонився народу землі тієї, синам Хетовим;
<p>8 і говорив до них [Авраам] і сказав: якщо ви згодні, щоб я поховав померлу мою, то послухайте мене, попросіть за мене Ефрона, сина Цохарового,
<p>9 щоб він віддав мені печеру Махпелу, що у нього на кінці поля його, щоб за задовільну ціну віддав її мені посеред вас, у власність для поховання.
<p>10 Ефрон же сидів серед синів Хетових; і відповів Ефрон хеттеянин Аврааму, щоб чули сини Хета, і всі, що входили у ворота міста його, і сказав:
<p>11 ні, господарю мій, послухай мене: я даю тобі поле і печеру, що на ньому, даю тобі, перед очима синів народу мого дарую тобі її, поховай померлу твою.
<p>12 Авраам поклонився народу землі тієї
<p>13 і промовив до Ефрона, щоб чув [увесь] народ землі тієї, і сказав: якщо послухаєш, я даю тобі за поле срібло; візьми у мене, і я поховаю там померлу мою.
<p>14 Ефрон відповів Аврааму і сказав йому:
<p>15 господарю мій! послухай мене: земля <i>коштує</i> чотириста сиклів срібла; для мене і для тебе що це? поховай померлу твою.
<p>16 Авраам вислухав Ефрона; і відважив Авраам Ефрону срібла, скільки він оголосив так, щоб чули сини Хетові, чотириста сиклів срібла, яке ходить серед купців.
<p>17 І стало поле Ефронове, що при Махпелі, навпроти Мамре, поле і печера, що на ньому, і всі дерева, що на полі, в усіх межах його,
<p>18 володінням Авраамовим перед очима синів Хета, усіх, що входять у ворота міста його.
<p>19 Після цього Авраам поховав Сарру, дружину свою, у печері поля в Махпелі, навпроти Мамре, що <i>нині</i> Хеврон, у землі Ханаанській.
<p>20 Так дістались Аврааму від синів Хетових поле і печера, що на ньому, у власність для поховання.
<h4>24</h4>
<p>1 Авраам був уже старий і в літах похилих. Господь благословив Авраама усім.
<p>2 І сказав Авраам рабові своєму, старшому в домі його, який управляв усім, що у нього було: поклади руку твою під стегно моє
<p>3 і клянися мені Господом, Богом неба і Богом землі, що ти не візьмеш синові моєму [Ісааку] дружини з дочок хананеїв, серед яких я живу,
<p>4 але підеш у землю мою, на батьківщину мою [і до племені мого], і візьмеш [звідти] дружину синові моєму Ісааку.
<p>5 Раб сказав йому: можливо, не захоче жінка йти зі мною в цю землю, чи повинен я повернути сина твого в землю, з якої ти вийшов?
<p>6 Авраам сказав йому: бережися, не повертай сина мого туди;
<p>7 Господь, Бог неба [і Бог землі], Який взяв мене з дому батька мого і з землі народження мого, Який говорив мені і Який клявся мені, говорячи: [тобі і] нащадкам твоїм дам цю землю, — Він пошле ангела Свого перед тобою, і ти візьмеш дружину синові моєму [Ісааку] звідти;
<p>8 якщо ж не захоче жінка йти з тобою [у землю цю], ти будеш вільний від цієї клятви моєї; тільки сина мого не повертай туди.
<p>9 І поклав раб руку свою під стегно Авраама, господаря свого, і поклявся йому в цьому.
<p>10 І взяв раб з верблюдів господаря свого десять верблюдів і пішов. У руках у нього були також різні скарби господаря його. Він встав і пішов у Месопотамію, в місто Нахора,
<p>11 і зупинив верблюдів за містом, біля колодязя води, надвечір, у той час, коли виходять жінки брати [воду],
<p>12 і сказав: Господи, Боже господаря мого Авраама! пошли <i>її</i> сьогодні назустріч мені і вчини милість з господарем моїм Авраамом;
<p>13 ось, я стою біля джерела води, і дочки жителів міста виходять черпати воду;
<p>14 і дівчина, якій я скажу: нахили глечик твій, я нап’юся, і яка скаже [мені]: пий, я й верблюдам твоїм дам пити, [поки не нап’ються,] — ось та, яку Ти призначив рабу Твоєму Ісааку; і з того довідаюсь я, що Ти твориш милість з господарем моїм [Авраамом].
<p>15 Ще не перестав він говорити [у розумі своєму], і ось, вийшла Ревекка, яка народилася від Вафуїла, сина Милки, дружини Нахора, брата Авраамового, і глечик її на плечі її;
<p>16 дівчина <i>була</i> прекрасна на вигляд, діва, якої не пізнав чоловік. Вона зійшла до джерела, наповнила глечик свій і пішла нагору.
<p>17 І побіг раб назустріч їй і сказав: дай мені напитися трохи із глечика твого.
<p>18 Вона сказала: пий, господарю мій. І негайно спустила глечик свій на руку свою і напоїла його.
<p>19 І, коли напоїла його, сказала: я наберу води також і для верблюдів твоїх, доки не нап’ються [усі].
<p>20 І негайно вилила воду із глечика свого в поїлку і побігла знову до колодязя почерпнути [води], і набрала для усіх верблюдів його.
<p>21 Чоловік той дивився на неї зі здивуванням у мовчанні, бажаючи зрозуміти, чи благословив Господь путь його, чи ні.
<p>22 Коли верблюди перестали пити, тоді чоловік той узяв золоту сергу, вагою півсикля, і два зап’ястя на руки їй, вагою в десять <i>сиклів</i> золота;
<p>23 [і запитав її] і сказав: чия ти дочка? скажи мені, чи є в домі батька твого місце, щоб нам переночувати?
<p>24 Вона сказала йому: я дочка Вафуїла, сина Милки, якого вона народила Нахору.
<p>25 І ще сказала йому: у нас багато соломи і корму, і є місце для ночівлі.
<p>26 І схилився чоловік той і поклонився Господу,
<p>27 і сказав: благословенний Господь Бог господаря мого Авраама, Який не залишив господаря мого милістю Своєю й істиною Своєю! Господь прямою дорогою привів мене до дому брата господаря мого.
<p>28 Дівчина побігла і розповіла про це в домі матері своїй.
<p>29 У Ревекки був брат, на ім’я Лаван. Лаван вибіг до тієї людини, до джерела.
<p>30 І коли він побачив сергу і зап’ястя на руках у сестри своєї і почув слова Ревекки, сестри своєї, яка говорила: так говорив зі мною той чоловік, — то прийшов до чоловіка цього, і ось, він стоїть з верблюдами біля джерела;
<p>31 і сказав [йому]: ввійди, благословенний Господом; чому ти стоїш ззовні? я приготував дім і місце для верблюдів.
<p>32 І ввійшов чоловік. <i>Лаван</i> розсідлав верблюдів і дав соломи і корму верблюдам, і води, щоб умити ноги йому і людям, які були з ним;
<p>33 і запропонована була йому їжа; але він сказав: не буду їсти, поки не скажу про діло своє. І сказали: говори.
<p>34 Він сказав: я раб Авраамів;
<p>35 Господь дуже благословив господаря мого, і він став великим: Він дав йому овець і волів, срібло і золото, рабів і рабинь, верблюдів і ослів;
<p>36 Сарра, дружина господаря мого, вже будучи старою, народила господарю моєму [одного] сина, якому він віддав усе, що в нього;
<p>37 і взяв з мене клятву господар мій, сказавши: не бери дружини синові моєму з дочок хананеїв, у землі яких я живу,
<p>38 а піди в дім батька мого і до родичів моїх, і візьмеш [звідти] дружину синові моєму.
<p>39 Я сказав господарю моєму: можливо, не піде жінка зі мною.
<p>40 Він сказав мені: Господь [Бог], перед лицем Якого я ходжу, пошле з тобою ангела Свого і благовлаштує путь твою, і візьмеш дружину сину моєму з рідних моїх і з дому батька мого;
<p>41 тоді будеш ти вільним від клятви моєї, коли сходиш до родичів моїх; і якщо вони не дадуть тобі, то будеш вільним від клятви моєї.
<p>42 І прийшов я нині до джерела, і сказав: Господи, Боже господаря мого Авраама! Якщо Ти благовлаштуєш путь, яку я звершую,
<p>43 то ось, я стою біля джерела води, [і дочки жителів міста виходять черпати воду,] і дівчина, яка вийде черпати, і якій я скажу: дай мені напитися трохи з глечика твого,
<p>44 і яка скаже мені: і ти пий, і верблюдам твоїм я начерпаю, ось дружина, яку Господь призначив синові господаря мого [рабу Своєму Ісааку; і з цього дізнаюсь я, що Ти чиниш милість господарю моєму Аврааму].
<p>45 Ще не перестав я говорити в розумі моєму, і ось, вийшла Ревекка, і глечик її на плечі її, і зійшла до джерела і зачерпнула [води]; і я сказав їй: напої мене.
<p>46 Вона негайно спустила з себе глечик свій [на руку свою] і сказала: пий, і верблюдів твоїх я напою. І я пив, і верблюдів [моїх] вона напоїла.
<p>47 Я запитав її і сказав: чия ти дочка? [скажи мені]. Вона сказала: дочка Вафуїла, сина Нахорового, якого народила йому Милка. І дав я серги їй і зап’ястя на руки її.
<p>48 І схилився я і поклонився Господу, і благословив Господа, Бога господаря мого Авраама, Який прямою дорогою привів мене, щоб узяти дочку брата господаря мого за сина його.
<p>49 І нині скажіть мені: чи маєте ви намір зробити милість і правду господарю моєму чи ні? скажіть мені, і я обернуся праворуч, або ліворуч.
<p>50 І відповіли Лаван і Вафуїл і сказали: від Господа прийшла ця справа; ми не можемо сказати тобі всупереч ні поганого, ні доброго;
<p>51 ось Ревекка перед тобою; візьми [її] і піди; нехай буде вона дружиною синові господаря твого, як сказав Господь.
<p>52 Коли раб Авраамів почув слова їхні, то поклонився Господу до землі.
<p>53 І вийняв раб срібні і золоті речі й одяг і дав Ревецці; також і братові її і матері її дав багаті подарунки.
<p>54 І їли і пили він і люди, які були з ним, і переночували. Коли ж встали вранці, то він сказав: відпустіть мене [і я піду] до господаря мого.
<p>55 Але брат її і мати її сказали: нехай побуде з нами дівчина днів хоч десять, потім підеш.
<p>56 Він сказав їм: не затримуйте мене, тому що Господь благовлаштував путь мою; відпустіть мене, і я піду до господаря мого.
<p>57 Вони сказали: покличемо дівчину і запитаємо, що вона скаже.
<p>58 І покликали Ревекку і сказали їй: чи підеш з цим чоловіком? Вона сказала: піду.
<p>59 І відпустили Ревекку, сестру свою, і годівницю її, і раба Авраамового, і людей його.
<p>60 І благословили Ревекку і сказали їй: сестро наша! нехай народяться від тебе тисячі тисяч, і нехай володіють нащадки твої оселями ворогів твоїх!
<p>61 І встала Ревекка і служниці її, і сіли на верблюдів, і поїхали за тим чоловіком. І раб узяв Ревекку і пішов.
<p>62 А Ісаак прийшов з Беер-лахай-рої, бо жив він у землі полуденній.
<p>63 Коли настав вечір, Ісаак вийшов у поле пороздумувати, і звів очі свої, і побачив: ось, йдуть верблюди.
<p>64 Ревекка глянула, і побачила Ісаака, і спустилася з верблюда.
<p>65 І сказала рабові: хто ця людина, яка йде по полю назустріч нам? Раб сказав: це господар мій. І вона взяла покривало і покрилася.
<p>66 Раб же розповів Ісааку усе, що зробив.
<p>67 І ввів її Ісаак у шатро Сарри, матері своєї, і взяв Ревекку, і вона стала йому дружиною, і він полюбив її; й утішився Ісаак <i>у печалі</i> за [Саррою,] матір’ю своєю.
<h4>25</h4>
<p>1 І взяв Авраам ще дружину, на ім’я Хеттура.
<p>2 Вона народила йому Зимрана, Іокшана, Медана, Мадіана, Ішбака і Шуаха.
<p>3 Іокшан породив Шеву, [Фемана] і Дедана. Сини Дедана були: [Рагуїл, Навдеїл,] Ашурим, Летушим і Леюмим.
<p>4 Сини Мадіана: Ефа, Ефер, Ханох, Авида й Елдага. Усі ці — сини Хеттури.
<p>5 І віддав Авраам усе, що було в нього, Ісааку [синові своєму],
<p>6 а синам наложниць, які були у Авраама, дав Авраам подарунки і відіслав їх від Ісаака, сина свого, ще за життя свого, на схід, у землю східну.
<p>7 Днів життя Авраамового, які він прожив, було сто сімдесят п’ять років;
<p>8 і упокоївся Авраам, і помер у старості добрій, старий і насичений [життям], і приєднався до народу свого.
<p>9 І поховали його Ісаак та Ізмаїл, сини його, у печері Махпеле, на полі Ефрона, сина Цохара, хеттеянина, що напроти Мамре,
<p>10 на полі [і в печері], які Авраам придбав від синів Хетових. Там поховані Авраам і Сарра, дружина його.
<p>11 Після смерти Авраама Бог благословив Ісаака, сина його. Ісаак жив при Беер-лахай-рої.
<p>12 Ось родовід Ізмаїла, сина Авраамового, якого народила Аврааму Агар єгиптянка, служниця Саррина;
<p>13 і ось імена синів Ізмаїлових, імена їх за родоводом їх: первісток Ізмаїлів Наваїоф, <i>за ним</i> Кедар, Адбеєл, Мивсам,
<p>14 Мишма, Дума, Масса,
<p>15 Хадад, Фема, Ієтур, Нафиш і Кедма.
<p>16 Ці є сини Ізмаїлові, і це імена їхні, у селищах їхніх, у кочовищах їхніх. <i>Це</i> дванадцять князів племен їхніх.
<p>17 Років же життя Ізмаїлового було сто тридцять сім років; і упокоївся він, і помер, і приєднався до народу свого.
<p>18 Вони жили від Хавили до Сура, що перед Єгиптом, як ідеш до Ассирії. Вони оселилися перед лицем усіх братів своїх.
<p>19 Ось родовід Ісаака, сина Авраамового. Авраам породив Ісаака.
<p>20 Ісаак був сорока років, коли він узяв собі за дружину Ревекку, дочку Вафуїла арамеянина з Месопотамії, сестру Лавана арамеянина.
<p>21 І молився Ісаак Господу за [Ревекку] дружину свою, тому що вона була неплідна; і Господь почув його, і зачала Ревекка, дружина його.
<p>22 Сини в утробі її почали битися, і вона сказала: якщо так буде, то для чого мені це? І пішла запитати Господа.
<p>23 Господь сказав їй: два племені в утробі твоїй, і два різних народи вийдуть з утроби твоєї; один народ стане сильнішим за інший, і більший буде служити меншому.
<p>24 І настав час народити їй: і ось близнюки в утробі її.
<p>25 Першим вийшов червоний, весь, як шкіра, кошлатий; і нарекли йому ім’я Ісав.
<p>26 Потім вийшов брат його, тримаючись рукою своєю за п’яту Ісава; і наречено йому ім’я Яків. Ісаак же був шістдесяти років, коли вони народилися [від Ревекки].
<p>27 Діти виросли, і став Ісав людиною вправною у звіроловстві, людиною полів; а Яків людиною лагідною, що живе у наметах.
<p>28 Ісаак любив Ісава, тому що здобич його була за смаком його, а Ревекка любила Якова.
<p>29 І зварив Яків страву; а Ісав прийшов з поля втомленим.
<p>30 І сказав Ісав Якову: дай мені поїсти червоного, червоного цього, тому що я втомився. Від цього дано йому прізвисько: Єдом.
<p>31 Але Яків сказав [Ісаву]: продай мені зараз же своє первородство.
<p>32 Ісав сказав: ось, я вмираю, що мені з цього первородства?
<p>33 Яків сказав [йому]: поклянися мені зараз же. Він поклявся йому, і продав [Ісав] первородство своє Якову.
<p>34 І дав Яків Ісаву хліби і страви із сочевиці; і він їв і пив, і встав і пішов; і зневажив Ісав первородство.
<h4>26</h4>
<p>1 Був голод у землі, більший за колишній голод, що був у дні Авраама; і пішов Ісаак до Авимелеха, царя Филистимського, у Герар.
<p>2 Господь явився йому і сказав: не ходи в Єгипет; живи в землі, про яку Я скажу тобі,
<p>3 подорожуй по цій землі, і Я буду з тобою і благословлю тебе, бо тобі і нащадкам твоїм дам усі землі ці і виконаю клятву [Мою], якою Я клявся Аврааму, батькові твоєму;
<p>4 примножу нащадків твоїх, як зірки небесні, і дам нащадкам твоїм усі землі ці; благословляться в сімені твоєму всі народи земні,
<p>5 за те, що Авраам [батько твій] послухався голосу Мого і виконував, що Мною <i>заповідано</i> було виконувати: повеління Мої, постанови Мої і закони Мої.
<p>6 Ісаак оселився в Герарі.
<p>7 Жителі місця того запитали про [Ревекку] дружину його, і він сказав: це сестра моя; тому що боявся сказати: дружина моя, щоб не вбили мене, <i>думав він</i>, жителі місця цього, за Ревекку, тому що вона прекрасна на вигляд.
<p>8 Але коли вже багато часу він там прожив, Авимелех, цар Филистимський, подивившись у вікно, побачив, що Ісаак грається з Ревеккою, дружиною своєю.
<p>9 І покликав Авимелех Ісаака і сказав: ось, це дружина твоя; як же ти сказав: вона сестра моя? Ісаак сказав йому: тому що я думав, не вмерти б мені заради неї.
<p>10 Але Авимелех сказав [йому]: навіщо ти зробив це з нами? ледве один з народу [мого] не з’єднався з дружиною твоєю, і ти ввів би нас у гріх.
<p>11 І дав Авимелех повеління всьому народові, сказавши: хто доторкнеться до цього чоловіка і до дружини його, той відданий буде на смерть.
<p>12 І посіяв Ісаак на землі тій і одержав у той рік ячменю у стократ: так благословив його Господь.
<p>13 І став великим чоловік цей і звеличувався більше і більше до того, що став дуже великим.
<p>14 У нього були стада дрібної і отари великої худоби і безліч орних земель, і филистимляни почали заздрити йому.
<p>15 І всі колодязі, що їх викопали раби батька його за життя батька його Авраама, филистимляни завалили і засипали землею.
<p>16 І Авимелех сказав Ісааку: відійди від нас, бо ти зробився набагато сильнішим за нас.
<p>17 І Ісаак відійшов звідти, і розташувався наметами в долині Герарській, і оселився там.
<p>18 І знову викопав Ісаак колодязі води, що були викопані у дні Авраама, батька його, і які завалили филистимляни після смерти Авраама [батька його]; і назвав їх тими ж іменами, якими назвав їх [Авраам,] батько його.
<p>19 І копали раби Ісаакові в долині [Герарській] і знайшли там колодязь води живої.
<p>20 І сперечалися пастухи герарські з пастухами Ісаака, говорячи: наша вода. І він нарік колодязю ім’я: Есек, тому що сперечалися з ним.
<p>21 [Коли рушив звідти Ісаак,] викопали інший колодязь; сперечалися також і через нього; і він нарік йому ім’я: Ситна.
<p>22 І він рушив звідти і викопав інший колодязь, про який уже не сперечалися, і нарік йому ім’я: Реховоф, тому що, сказав він, тепер Господь дав нам просторе місце, і ми розмножимося на землі.
<p>23 Звідти перейшов він у Вирсавію.
<p>24 І в ту ніч явився йому Господь і сказав: Я Бог Авраама, батька твого; не бійся, бо Я з тобою; і благословлю тебе і розмножу нащадків твоїх, заради [батька твого] Авраама, раба Мого.
<p>25 І він влаштував там жертовник і закликав ім’я Господнє. І розкинув там намет свій, і викопали там раби Ісаакові колодязь, [у долині Герарській].
<p>26 Прийшов до нього з Герара Авимелех і Ахузаф, друг його, і Фихол, воєначальник його.
<p>27 Ісаак сказав їм: для чого ви прийшли до мене, коли ви зненавиділи мене і вислали мене від себе?
<p>28 Вони сказали: ми ясно побачили, що Господь з тобою, і тому ми сказали: поставимо між нами і тобою клятву й укладемо з тобою союз,
<p>29 щоб ти не чинив нам зла, як і ми не доторкнулися до тебе, а робили тобі тільки добре і відпустили тебе з миром; тепер ти благословенний Господом.
<p>30 Він зробив їм вечерю, і вони їли і пили.
<p>31 І, вставши рано-вранці, поклялись один одному; і відпустив їх Ісаак, і вони пішли від нього з миром.
<p>32 У той самий день прийшли раби Ісаакові і сповістили його про колодязь, який копали вони, і сказали йому: ми знайшли воду.
<p>33 І він назвав його: Шива. Тому ім’я місту тому Беершива [Вирсавія] до цього дня.
<p>34 І був Ісав сорока років, і взяв собі за дружин Ієгудифу, дочку Беера хеттеянина, і Васемафу, дочку Елона хеттеянина;
<p>35 і вони були тягарем для Ісаака і Ревекки.
<h4>27</h4>
<p>1 Коли Ісаак постарів і притупився зір очей його, він покликав старшого сина свого Ісава і сказав йому: сину мій! Той сказав йому: ось я.
<p>2 [Ісаак] сказав: ось, я постарів; не знаю дня смерти моєї;
<p>3 візьми тепер знаряддя твої, сагайдак твій і лук твій, піди в поле, і налови мені дичини,
<p>4 і приготуй мені страву, яку я люблю, і принеси мені її, щоб благословила тебе душа моя, раніше ніж я помру.
<p>5 Ревекка чула, коли Ісаак говорив синові своєму Ісаву. І пішов Ісав у поле дістати і принести дичини;
<p>6 а Ревекка сказала [молодшому] синові своєму Якову: ось, я чула, як батько твій говорив братові твоєму Ісаву:
<p>7 принеси мені дичини і приготуй мені страву; я поїм і благословлю тебе перед лицем Господнім, перед смертю моєю.
<p>8 Тепер, сину мій, послухайся слів моїх у тому, що я накажу тобі:
<p>9 піди в <i>стадо</i> і візьми мені звідти двох козенят [молодих] гарних, і я приготую з них батьку твоєму страву, яку він любить,
<p>10 а ти принесеш батькові твоєму, і він поїсть, щоб благословити тебе перед смертю своєю.
<p>11 Яків сказав Ревецці, матері своїй: Ісав, брат мій, людина кошлата, а я людина гладенька;
<p>12 може статися, обмацає мене батько мій, і я буду в очах його обманщиком і наведу на себе прокляття, а не благословення.
<p>13 Мати його сказала йому: на мені нехай буде прокляття твоє, сину мій, тільки послухайся слів моїх і піди, принеси мені.
<p>14 Він пішов, і взяв, і приніс матері своїй; і мати його приготувала страву, яку любив батько його.
<p>15 І взяла Ревекка багатий одяг старшого сина свого Ісава, що був у неї в домі, й одягла [в нього] молодшого сина свого Якова;
<p>16 а руки його і гладеньку шию його обклала шкурою козеняти;
<p>17 і дала страву і хліб, які вона приготувала, у руки Якову, синові своєму.
<p>18 Він увійшов до батька свого і сказав: батьку мій! Той сказав: ось я; хто ти, сину мій?
<p>19 Яків сказав батькові своєму: я Ісав, первісток твій; я зробив, як ти сказав мені; встань, сядь і поїж дичини моєї, щоб благословила мене душа твоя.
<p>20 І сказав Ісаак синові своєму: як це ти так швидко знайшов, сину мій? Він сказав: тому що Господь Бог твій послав мені назустріч.
<p>21 І сказав Ісаак Якову: підійди [до мене], я обмацаю тебе, сину мій, чи ти син мій Ісав, чи ні?
<p>22 Яків підійшов до Ісаака, батька свого, і він обмацав його і сказав: голос, голос Якова; а руки, руки Ісавові.
<p>23 І не впізнав його, тому що руки його були, як руки Ісава, брата його, волохаті; і благословив його
<p>24 і сказав: чи ти син мій Ісав? Він відповів: я.
<p>25 <i>Ісаак</i> сказав: подай мені, я поїм дичини сина мого, щоб благословила тебе душа моя. <i>Яків</i> подав йому, і він їв; приніс йому і вино, і він пив.
<p>26 Ісаак, батько його, сказав йому: підійди [до мене], поцілуй мене, сину мій.
<p>27 Він підійшов і поцілував його. І відчув <i>Ісаак</i> запах від одягу його і благословив його і сказав: ось, запах від сина мого, як запах від поля [повного], яке благословив Господь;
<p>28 нехай дасть тобі Бог від роси небесної і від багатства землі, і безліч хліба і вина;
<p>29 нехай послужать тобі народи, і нехай поклоняться тобі племена; будь господарем над братами твоїми, і нехай поклоняться тобі сини матері твоєї; ті, що проклинають тебе, — прокляті; ті, що благословляють тебе, — благословенні!
<p>30 Як тільки Ісаак благословив Якова [сина свого], і як тільки вийшов Яків від лиця Ісаака, батька свого, Ісав, брат його, прийшов з полювання свого.
<p>31 Приготував і він страву, і приніс батькові своєму, і сказав батькові своєму: встань, батьку мій, і поїж дичини сина твого, щоб благословила мене душа твоя.
<p>32 Ісаак же, батько його, сказав йому: хто ти? Він сказав: я син твій, первісток твій, Ісав.
<p>33 І затремтів Ісаак дуже великим трепетом, і сказав: хто ж це, що дістав [мені] дичини і приніс мені, і я їв від усього, раніше ніж ти прийшов, і я благословив його? він і буде благословенний.
<p>34 Ісав, вислухавши слова батька свого [Ісаака], підняв голосне і дуже гірке волання і сказав батькові своєму: батьку мій! благослови і мене.
<p>35 Але він сказав [йому]: брат твій прийшов з хитрістю і взяв благословення твоє.
<p>36 І сказав [Ісав]: чи не тому дано йому ім’я: Яків, що він запнув мене вже двічі? Він узяв первородство моє, і ось, тепер узяв благословення моє. І <i>ще</i> сказав [Ісав батькові своєму]: невже ти не залишив [і] мені благословення?
<p>37 Ісаак відповів Ісаву: ось, я поставив його господарем над тобою і всіх братів його віддав йому в раби: обдарував його хлібом і вином; що ж я зроблю для тебе, сину мій?
<p>38 Але Ісав сказав батькові своєму: невже, батьку мій, одне в тебе благословення? благослови і мене, батьку мій! І [оскільки Ісаак мовчав,] підняв Ісав голос свій і заплакав.
<p>39 І відповів Ісаак, батько його, і сказав йому: ось, від багатства землі буде перебування твоє і від роси небесної звище;
<p>40 і ти будеш жити мечем твоїм і будеш служити братові твоєму; прийде ж <i>час</i>, коли ти вчиниш опір і скинеш ярмо його з шиї твоєї.
<p>41 І зненавидів Ісав Якова через благословення, яким благословив його батько його; і сказав Ісав у серці своїм: наближаються дні плачу за батьком моїм, і я вб’ю Якова, брата мого.
<p>42 І переказані були Ревецці слова Ісава, старшого сина її; і вона послала, і покликала молодшого сина свого Якова, і сказала йому: ось, Ісав, брат твій, погрожує убити тебе;
<p>43 і тепер, сину мій, послухайся слів моїх, встань, біжи [у Месопотамію] до Лавана, брата мого, у Харран,
<p>44 і поживи в нього трохи часу, доки вгамується лють брата твого,
<p>45 доки вгамується гнів брата твого на тебе, і він забуде, що ти зробив йому: тоді я пошлю і візьму тебе звідти; для чого мені в один день позбутися обох вас?
<p>46 І сказала Ревекка Ісааку: я життю не рада від дочок хеттейських; якщо Яків візьме дружину з дочок хеттейських, які ці, з дочок цієї землі, то для чого мені і життя?
<h4>28</h4>
<p>1 І покликав Ісаак Якова і благословив його, і заповідав йому і сказав: не бери собі дружини з дочок ханаанських;
<p>2 встань, піди в Месопотамію, в дім Вафуїла, батька матері твоєї, і візьми собі дружину звідти, з дочок Лавана, брата матері твоєї;
<p>3 Бог же Всемогутній нехай благословить тебе, нехай розплодить тебе і нехай розмножить тебе, і нехай буде від тебе безліч народів,
<p>4 і нехай дасть тобі благословення Авраама [батька мого], тобі і нащадкам твоїм з тобою, щоб тобі успадкувати землю подорожування твого, яку Бог дав Аврааму!
<p>5 І відпустив Ісаак Якова, і він пішов у Месопотамію до Лавана, сина Вафуїла арамеянина, до брата Ревекки, матері Якова та Ісава.
<p>6 Ісав побачив, що Ісаак благословив Якова і благословляючи послав його в Месопотамію, взяти собі дружину звідти, і заповів йому, сказавши: не бери дружини з дочок ханаанських;
<p>7 і що Яків послухав батька свого і матері своєї і пішов у Месопотамію.
<p>8 І побачив Ісав, що дочки ханаанські неугодні Ісааку, батькові його;
<p>9 і пішов Ісав до Ізмаїла і взяв собі дружину Махалафу, дочку Ізмаїла, сина Авраамового, сестру Наваїофову, зверх <i>інших</i> дружин своїх.
<p>10 Яків же вийшов із Вирсавії і пішов у Харан,
<p>11 і прийшов на <i>одне</i> місце, і <i>залишився</i> там ночувати, тому що зайшло сонце. І взяв <i>один</i> із каменів того місця, і поклав собі під голову, і ліг на тому місці.
<p>12 І побачив сон: ось, ліствиця стоїть на землі, а верх її торкається неба; і ось, ангели Божі піднімаються і сходять по ній.
<p>13 І ось, Господь стоїть на ній і промовляє: Я Господь, Бог Авраама, отця твого, і Бог Ісаака; [не бійся]. Землю, на якій ти лежиш, Я дам тобі і твоєму потомству;
<p>14 і буде потомство твоє — як пісок земний; і поширишся ти до моря і на схід, і на північ, і на південь, і благословляться у тобі й у твоєму потомстві всі племена земні;
<p>15 і ось, Я з тобою, і збережу тебе всюди, куди ти не підеш; і поверну тебе в цю землю, бо Я не залишу тебе, доки не виконаю того, що Я сказав тобі.
<p>16 Яків прокинувся від сну свого і сказав: істинно Господь присутній на цьому місці; а я не знав!
<p>17 І убоявся він і сказав: яке страшне це місце! це не що інше, як дім Божий, це врата небесні.
<p>18 І встав Яків рано-вранці, і взяв камінь, який поклав собі під голову, і поставив його пам’ятником, і полив єлей на верхівку його.
<p>19 І нарік [Яків] ім’я місцю тому: Вефиль , а раніше ім’я того міста було: Луз.
<p>20 І дав Яків обітницю, сказавши: якщо [Господь] Бог буде зі мною і збереже мене в путі цій, у яку я йду, і дасть мені хліб їсти й одяг одягнутися,
<p>21 і я у мирі повернусь у дім батька мого, і буде Господь моїм Богом, —
<p>22 то цей камінь, який я поставив пам’ятником, буде [у мене] домом Божим; і з усього, що Ти, <i>Боже</i>, даруєш мені, я дам Тобі десяту частину.
<h4>29</h4>
<p>1 І встав Яків і пішов у землю синів сходу [до Лавана, сина Вафуїла арамеянина, до брата Ревекки, матері Якова та Ісава].
<p>2 І побачив: ось, на полі колодязь, і там три отари дрібної худоби, що лежала біля нього, тому що із того колодязя напували отари. Над отвором колодязя був великий камінь.
<p>3 Коли збиралися туди всі отари, відвалювали камінь від отвору колодязя і напували овець; потім знову клали камінь на своє місце, на отвір колодязя.
<p>4 Яків сказав їм [пастухам]: брати мої! звідки ви? Вони сказали: ми з Харрана.
<p>5 Він сказав їм: чи знаєте ви Лавана, сина Нахорового? Вони сказали: знаємо.
<p>6 Він ще сказав їм: чи здоровий він? Вони сказали: здоровий; і ось, Рахиль, дочка його, йде з вівцями.
<p>7 І сказав [Яків]: ось, день ще довгий; не час збирати худобу; напоїть овець і йдіть, пасіть.
<p>8 Вони сказали: не можемо, поки не зберуться всі отари, і не відвалять каменя від отвору колодязя; тоді будемо ми поїти овець.
<p>9 Ще він говорив з ними, як прийшла Рахиль [дочка Лавана] з дрібною худобою батька свого, бо вона пасла [дрібну худобу батька свого].
<p>10 Коли Яків побачив Рахиль, дочку Лавана, брата матері своєї, і овець Лавана, брата матері своєї, то підійшов Яків, відвалив камінь від отвору колодязя і напоїв овець Лавана, брата матері своєї.
<p>11 І поцілував Яків Рахиль і підніс голос свій і заплакав.
<p>12 І сказав Яків Рахилі, що він родич батька її і що він син Ревекки. А вона побігла і сказала батьку своєму [все це].
<p>13 Лаван, почувши про Якова, сина сестри своєї, вибіг йому назустріч, обійняв його і поцілував його, і ввів його в дім свій; і він розповів Лавану про все це.
<p>14 Лаван же сказав йому: дійсно ти кость моя і плоть моя. І жив у нього <i>Яків</i> цілий місяць.
<p>15 І Лаван сказав Якову: невже ти задарма будеш служити мені, тому що ти родич? скажи мені, що заплатити тобі?
<p>16 У Лавана ж було дві дочки; ім’я старшої: Лія; ім’я молодшої: Рахиль.
<p>17 Лія була слабка на очі, а Рахиль була красива станом і красива лицем.
<p>18 Яків полюбив Рахиль і сказав: я буду служити тобі сім років за Рахиль, молодшу дочку твою.
<p>19 Лаван сказав [йому]: краще віддати мені її за тебе, ніж віддати її за іншого кого; живи в мене.
<p>20 І служив Яків за Рахиль сім років; і вони видалися йому за кілька днів, тому що він любив її.
<p>21 І сказав Яків Лавану: дай дружину мою, тому що мені вже виповнився час, щоб увійти до неї.
<p>22 Лаван скликав усіх людей того міста і зробив вечерю.
<p>23 Увечері ж узяв [Лаван] дочку свою Лію і ввів її до нього; і ввійшов до неї [Яків].
<p>24 І дав Лаван служницю свою Зелфу у служниці дочці своїй Лії.
<p>25 Вранці ж виявилося, що це Лія. І [Яков] сказав Лавану: що це зробив ти зі мною? чи не за Рахиль я служив у тебе? навіщо ти обманув мене?
<p>26 Лаван сказав: у нашому місці так не роблять, щоб молодшу видати раніше за старшу;
<p>27 закінчи тиждень цією, потім дамо тобі і ту за службу, яку ти будеш виконувати в мене ще сім років інших.
<p>28 Яків так і зробив і закінчив тиждень цією. І [Лаван] дав Рахиль, дочку свою, йому за дружину.
<p>29 І дав Лаван служницю свою Валлу в служниці дочці своїй Рахилі.
<p>30 [Яків] увійшов і до Рахилі, і любив Рахиль більше, ніж Лію; і служив у нього ще сім років інших.
<p>31 Господь [Бог] побачив, що Лія була нелюбою, і відкрив утробу її, а Рахиль була неплідна.
<p>32 Лія зачала і народила [Якову] сина, і нарекла йому ім’я: Рувим, тому що сказала вона: Господь споглянув на моє нещастя [і дав мені сина], бо тепер буде любити мене чоловік мій.
<p>33 І зачала [Лія] знову і народила [Якову другого] сина, і сказала: Господь почув, що я нелюба, і дав мені і цього. І нарекла йому ім’я: Симеон.
<p>34 І зачала ще і народила сина, і сказала: тепер-то прилучиться до мене чоловік мій, тому що я народила йому трьох синів. Від цього наречено йому ім’я: Левій.
<p>35 І ще зачала і народила сина, і сказала: тепер-то я звеличу Господа. Тому нарекла йому ім’я Іуда. І перестала народжувати.
<h4>30</h4>
<p>1 І побачила Рахиль, що вона не народжує дітей Якову, і позаздрила Рахиль сестрі своїй, і сказала Якову: дай мені дітей, а якщо не так, я вмираю.
<p>2 Яків розгнівався на Рахиль і сказав [їй]: хіба я Бог, Який не дав тобі плоду утроби?
<p>3 Вона сказала: ось служниця моя Валла; увійди до неї; нехай вона народить на коліна мої, щоб і я мала дітей від неї.
<p>4 І дала вона Валлу, служницю свою, за дружину йому; і ввійшов до неї Яків.
<p>5 Валла [служниця Рахилина] зачала і народила Якову сина.
<p>6 І сказала Рахиль: розсудив мене Бог, і почув голос мій, і дав мені сина. Тому нарекла йому ім’я: Дан.
<p>7 І ще зачала і народила Валла, служниця Рахилина, другого сина Якову.
<p>8 І сказала Рахиль: боротьбою сильною боролась я із сестрою моєю і перемогла. І нарекла йому ім’я: Неффалим.
<p>9 Лія побачила, що перестала народжувати, і взяла служницю свою Зелфу, і дала її Якову за дружину, [і він увійшов до неї].
<p>10 І Зелфа, служниця Ліїна, [зачала і] народила Якову сина.
<p>11 І сказала Лія: додалося. І нарекла йому ім’я: Гад.
<p>12 І [ще зачала] Зелфа, служниця Лії, [і] народила іншого сина Якову.
<p>13 І сказала Лія: до блага мого, тому що блаженною будуть називати мене жінки. І нарекла йому ім’я: Асир.
<p>14 Рувим пішов під час жнив пшениці, і знайшов мандрагорові яблука в полі, і приніс їх Лії, матері своїй. І Рахиль сказала Лії [сестрі своїй]: дай мені мандрагорів сина твого.
<p>15 Але [Лія] сказала їй: невже мало тобі заволодіти чоловіком моїм, що ти домагаєшся і мандрагорів сина мого? Рахиль сказала: так нехай він ляже з тобою в цю ніч, за мандрагори сина твого.
<p>16 Яків прийшов з поля ввечері, і Лія вийшла йому назустріч і сказала: увійди до мене [сьогодні], тому що я купила тебе за мандрагори сина мого. І ліг він з нею в ту ніч.
<p>17 І почув Бог Лію, і вона зачала і народила Якову п’ятого сина.
<p>18 І сказала Лія: Бог дав відплату мені за те, що я віддала служницю мою чоловікові моєму. І нарекла йому ім’я: Іссахар [що значить відплата].
<p>19 І ще зачала Лія і народила Якову шостого сина.
<p>20 І сказала Лія: Бог дав мені прекрасний дарунок; тепер буде жити в мене чоловік мій, тому що я народила йому шість синів. І нарекла йому ім’я: Завулон.
<p>21 Потім народила дочку і нарекла їй ім’я: Діна.
<p>22 І згадав Бог про Рахиль, і почув її Бог, і відкрив утробу її.
<p>23 Вона зачала і народила [Якову] сина, і сказала [Рахиль]: зняв Бог ганьбу мою.
<p>24 І нарекла йому ім’я: Йосиф, сказавши: Господь дасть мені і другого сина.
<p>25 Після того, як Рахиль народила Йосифа, Яків сказав Лавану: відпусти мене, і піду я у своє місце, й у свою землю;
<p>26 віддай [мені] дружин моїх і дітей моїх, за яких я служив тобі, і я піду, бо ти знаєш службу мою, яку я служив тобі.
<p>27 І сказав йому Лаван: о, якби я знайшов благовоління перед очима твоїми! я помічаю, що за тебе Господь благословив мене.
<p>28 І сказав: признач собі нагороду від мене, і я дам [тобі].
<p>29 І сказав йому [Яків]: ти знаєш, як я служив тобі, і якою стала худоба твоя при мені;
<p>30 бо мало було у тебе до мене, а стало багато; Господь благословив тебе з приходом моїм; коли ж я буду працювати для свого дому?
<p>31 І сказав [йому Лаван]: що дати тобі? Яків сказав [йому]: не давай мені нічого. Якщо тільки зробиш мені, що я скажу, то я знову буду пасти і стерегти овець твоїх.
<p>32 Я пройду сьогодні через усю <i>отару</i> овець твоїх; відокрем з нього всяку худобу з цятками і з плямами, усяку тварину чорну із овець, також із плямами і з цятками з кіз. <i>Така худоба</i> буде нагородою мені [і буде моєю].
<p>33 І буде говорити за мене перед тобою справедливість моя в наступний час, коли прийдеш подивитися нагороду мою. Усяка коза не з цятками і не з плямами, і з овець не чорна, крадене це в мене.
<p>34 Лаван сказав [йому]: добре, нехай буде за твоїм словом.
<p>35 І відокремив у той день козлів строкатих і з плямами, і всіх кіз із цятками і з плямами, усіх, на яких було <i>трохи</i> білого, і всіх чорних овець, і віддав у руки синам своїм;
<p>36 і призначив відстань між собою і між Яковом на три дні путі. Яків же пас іншу дрібну худобу Лаванову.
<p>37 І взяв Яків свіже пруття із тополі, мигдалю та явора, і повирізував на ньому [Яків] білі смуги, знявши до білизни кору, що на прутті,
<p>38 і поклав пруття з нарізкою перед худобою у водопійних коритах, куди худоба приходила пити, і де, приходячи пити, зачинала перед пруттям.
<p>39 І зачинала худоба перед пруттям, і народжувалася худоба строката, і з цятками, і з плямами.
<p>40 І відокремлював Яків ягнят і ставив худобу лицем до строкатої і всієї чорної худоби Лаванової; і тримав свої отари окремо і не ставив їх разом з худобою Лавана.
<p>41 Кожного разу, коли зачинала худоба міцна, Яків клав пруття в коритах перед очима худоби, щоб вона зачинала перед пруттям.
<p>42 А коли зачинала худоба слабка, тоді він не клав. І діставалася слабка <i>худоба</i> Лавану, а міцна Якову.
<p>43 І стала ця людина дуже, дуже багатою, і було в нього безліч дрібної худоби [і великої худоби], і рабинь, і рабів, і верблюдів, і ослів.
<h4>31</h4>
<p>1 І почув [Яків] слова синів Лаванових, які говорили: Яків заволодів усім, що було у батька нашого, і з маєтку батька нашого склав усе багатство це.
<p>2 І побачив Яків обличчя Лавана, і ось, воно не таке до нього, як було вчора і третього дня.
<p>3 І сказав Господь Якову: повернися в землю батьків твоїх і на батьківщину твою; і Я буду з тобою.
<p>4 І послав Яків, і покликав Рахиль і Лію в поле, до <i>отари</i> дрібної своєї худоби,
<p>5 і сказав їм: я бачу обличчя батька вашого, що воно до мене не таке, яким було вчора і третього дня; але Бог батька мого був зі мною;
<p>6 ви самі знаєте, що я всіма силами служив батьку вашому,
<p>7 а батько ваш обманював мене і разів десять переміняв нагороду мою; але Бог не попустив йому зробити мені зло.
<p>8 Коли сказав він, що <i>худоба</i> з цятками буде тобі в нагороду, то худоба вся народжувалася з цятками. А коли він сказав: строкаті будуть тобі в нагороду, то вся худоба народжувала строкатих.
<p>9 І відібрав Бог [усю] худобу у батька вашого і дав [її] мені.
<p>10 Одного разу в такий час, коли худоба зачинає, я глянув і побачив уві сні, і ось козли [і барани], що піднялися на худобу [на кіз і овець], строкаті, з цятками і плямами.
<p>11 Ангел Божий сказав мені уві сні: Якове! Я сказав: ось я.
<p>12 Він сказав: зведи очі твої і подивися: усі козли [і барани], що піднялися на худобу [на кіз і овець], строкаті, з цятками і з плямами, бо Я бачу все, що Лаван робить з тобою;
<p>13 Я Бог [Який явився тобі] у Вефилі, де ти возлив єлей на пам’ятник і де ти дав Мені обітницю; тепер встань, вийди з землі цієї і повернися в землю батьківщини твоєї [і Я буду з тобою].
<p>14 Рахиль і Лія сказали йому у відповідь: чи є ще нам частка і спадщина в домі батька нашого?
<p>15 чи не за чужих він нас вважає? бо він продав нас і з’їв навіть срібло наше;
<p>16 тому все [маєток і] багатство, що Бог відібрав у батька нашого, є наше і дітей наших; отже, роби все, що Бог сказав тобі.
<p>17 І встав Яків, і посадив дітей своїх і дружин своїх на верблюдів,
<p>18 і взяв із собою всю худобу свою і все багатство своє, яке надбав, худобу власну його, яку він придбав у Месопотамії, [і все своє,] щоб іти до Ісаака, батька свого, в землю Ханаанську.
<p>19 І коли Лаван пішов стригти худобу свою, то Рахиль викрала ідолів, що були у батька її.
<p>20 Яків же украв серце у Лавана арамеянина, тому що не сповістив його, що відходить.
<p>21 І пішов з усім, що у нього було; і, вставши, перейшов ріку і попрямував до гори Галаад.
<p>22 На третій день сказали Лавану [арамеянину], що Яків пішов.
<p>23 Тоді він взяв із собою [синів і] родичів своїх, і гнався за ним сім днів, і наздогнав його на горі Галаад.
<p>24 І прийшов Бог до Лавана арамеянина вночі уві сні і сказав йому: бережися, не говори Якову ні доброго, ні злого.
<p>25 І наздогнав Лаван Якова; Яків же поставив намет свій на горі, і Лаван з родичами своїми поставив на горі Галаад.
<p>26 І сказав Лаван Якову: що ти зробив? для чого ти обманув мене, і повів дочок моїх, як полонених зброєю?
<p>27 навіщо ти втік таємно, і сховався від мене, і не сказав мені? я відпустив би тебе з веселощами і з піснями, з тимпаном і з гуслами;
<p>28 ти не дозволив мені навіть поцілувати онуків моїх і дочок моїх; нерозважливо ти зробив.
<p>29 Є в руці моїй сила вчинити вам зло; але Бог батька вашого вчора говорив до мене і сказав: бережися, не говори Якову ні доброго, ні злого.
<p>30 Але нехай би ти пішов, тому що ти нетерпляче захотів бути у домі батька твого, — навіщо ти украв богів моїх?
<p>31 Яків відповів Лавану і сказав: я боявся, тому що я думав, не відняв би ти в мене дочок своїх [і все моє].
<p>32 [І сказав Яків:] у кого знайдеш богів твоїх, той не буде живим; при родичах наших дізнавайся, що [є твого] у мене, і візьми собі. [Але він нічого від нього не дізнався.] Яків не знав, що Рахиль [дружина його] украла їх.
<p>33 І ходив Лаван у намет Якова, і в намет Лії, і в намет двох рабинь, [і обшукував,] але не знайшов. І, вийшовши з намету Лії, ввійшов у намет Рахилі.
<p>34 Рахиль же взяла ідолів, і поклала їх під верблюже сідло і сіла на них. І обшукав Лаван увесь намет; але не знайшов.
<p>35 Вона ж сказала батькові своєму: нехай не прогнівається господар мій, що я не можу встати перед тобою, тому що в мене звичайне жіноче. І [Лаван] шукав [у всьому наметі], але не знайшов ідолів.
<p>36 Яків розсердився і вступив у суперечку з Лаваном. І почав Яків говорити і сказав Лавану: яка провина моя, який гріх мій, що ти переслідуєш мене?
<p>37 ти оглянув у мене усі речі [в домі моєму], що знайшов ти з усіх речей твого дому? покажи тут перед родичами моїми і перед родичами твоїми; нехай вони розсудять між нами обома.
<p>38 Ось, двадцять років я <i>був</i> у тебе; вівці твої і кози твої не викидали; баранів отари твоєї я не їв;
<p>39 роздертого звіром я не приносив до тебе, це був мій збиток; ти з мене стягував, чи вдень що пропадало, чи вночі пропадало;
<p>40 я знемагав удень від спеки, а вночі від холоду, і сон мій тікав від очей моїх.
<p>41 Такі мої двадцять років у домі твоєму. Я служив тобі чотирнадцять років за двох дочок твоїх і шість років за худобу твою, а ти десять разів переміняв нагороду мою.
<p>42 Якби не був зі мною Бог батька мого, Бог Авраама і страх Ісаака, ти тепер відпустив би мене ні з чим. Бог побачив недолю мою і працю рук моїх і заступився <i>за мене</i> вчора.
<p>43 І відповів Лаван і сказав Якову: дочки — мої дочки; діти — мої діти; худоба — моя худоба, і все, що ти бачиш, це моє: чи можу я що зробити тепер з дочками моїми і з дітьми їхніми, які народжені ними?
<p>44 Тепер укладімо союз я і ти, і це буде свідоцтвом між мною і тобою. [При цьому Яків сказав йому: ось, з нами немає нікого; дивися, Бог свідок між мною і тобою.]
<p>45 І взяв Яків камінь і поставив його пам’ятником.
<p>46 І сказав Яків родичам своїм: наберіть каміння. Вони взяли каміння, і зробили пагорб, і їли [і пили] там на пагорбі. [І сказав йому Лаван: пагорб цей свідок сьогодні між мною і тобою.]
<p>47 І назвав його Лаван: Ієгар-Сагадуфа; а Яків назвав його Галаадом.
<p>48 І сказав Лаван [Якову]: сьогодні цей пагорб [і пам’ятник, що я поставив,] між мною і тобою свідок. Тому і наречено йому ім’я: Галаад,
<p>49 <i>також</i>: Мицпа, від того, що Лаван сказав: нехай наглядає Господь за мною і за тобою, коли ми розійдемося один від одного;
<p>50 якщо ти будеш чинити лихе з дочками моїми, або якщо візьмеш дружин, крім дочок моїх, то, хоч немає людини між нами, [яка б бачила,] але дивись, Бог свідок між мною і між тобою.
<p>51 І сказав Лаван Якову: ось пагорб цей і ось пам’ятник, який я поставив між мною і тобою;
<p>52 цей пагорб свідок, і цей пам’ятник свідок, що ні я не перейду до тебе за цей пагорб, ні ти не перейдеш до мене за цей пагорб і за цей пам’ятник, для зла;
<p>53 Бог Авраамів і Бог Нахорів нехай судить між нами, Бог батька їхнього. Яків поклявся страхом батька свого Ісаака.
<p>54 І заколов Яків жертву на горі і покликав родичів своїх їсти хліб; і вони їли хліб [і пили] і ночували на горі.
<p>55 І встав Лаван рано-вранці і поцілував онуків своїх і дочок своїх, і благословив їх. І пішов і повернувся Лаван у своє місце.
<h4>32</h4>
<p>1 А Яків пішов шляхом своїм. [І, глянувши, побачив ополчення Боже, що ополчилося]. І зустріли його ангели Божі.
<p>2 Яків, побачивши їх, сказав: це ополчення Боже. І нарік ім’я місцю тому: Маханаїм.
<p>3 І послав Яків перед собою вісників до брата свого Ісава в землю Сеїр, в область Едом,
<p>4 і наказав їм, промовивши: так скажіть добродію моєму Ісаву: ось що говорить раб твій Яків: я жив у Лавана і прожив донині;
<p>5 і є в мене воли й осли і дрібна худоба, і раби й рабині; і я послав сповістити <i>про себе</i> добродія мого [Ісава], щоб придбати [рабу твоєму] благовоління перед очима твоїми.
<p>6 І повернулися вісники до Якова і сказали: ми ходили до брата твого Ісава, він іде назустріч тобі, і з ним чотириста чоловік.
<p>7 Яків дуже злякався і схвилювався; і розділив людей, що були з ним, і худобу дрібну й велику і верблюдів на два стани.
<p>8 І сказав [Яків]: якщо Ісав нападе на один стан і поб’є його, то другий стан може врятуватися.
<p>9 І сказав Яків: Боже отця мого Авраама і Боже отця мого Ісаака, Господи [Боже], що сказав мені: повернися в землю твою, на батьківщину твою, і Я буду благодіяти тобі!
<p>10 Недостойний я всіх милостей і всіх благодіянь, що Ти створив рабу Твоєму, тому що я з посохом моїм перейшов цей Йордан, а тепер у мене два стани.
<p>11 Визволи мене від руки брата мого, від руки Ісава, тому що я боюся його, щоб він, прийшовши, не убив мене [і] матері з дітьми.
<p>12 Ти сказав: Я буду благодіяти тобі і зроблю нащадків твоїх, як пісок морський, якого не порахувати від безлічі.
<p>13 І ночував там <i>Яків</i> у ту ніч. І взяв з того, що у нього було, [і послав] у подарунок Ісаву, братові своєму:
<p>14 двісті кіз, двадцять козлів, двісті овець, двадцять баранів,
<p>15 тридцять верблюдиць дійних з верблюжатами їх, сорок корів, десять волів, двадцять ослиць, десять ослів.
<p>16 І дав у руки рабам своїм кожне стадо окремо і сказав рабам своїм: підіть переді мною і залишайте відстань від стада до стада.
<p>17 І наказав першому, сказавши: коли брат мій Ісав зустрінеться тобі і запитає тебе, говорячи: чий ти? і куди йдеш? і чиє це <i>стадо</i> [йде] перед тобою?
<p>18 то скажи: раба твого Якова; це подарунок, посланий господарю моєму Ісаву; ось, і сам він за нами [йде].
<p>19 Те саме [що першому] наказав він і другому, і третьому, і всім, які йшли за стадами, говорячи: так скажіть Ісаву, коли зустрінете його;
<p>20 і скажіть: ось, і раб твій Яків [іде] за нами. Бо він сказав сам <i>у собі</i>: умилостивлю його дарами, що йдуть переді мною, і потім побачу лице його; можливо, і прийме мене.
<p>21 І пішли дари перед ним, а він у ту ніч ночував у стані.
<p>22 І встав у ту ніч, і, взявши двох дружин своїх і двох рабинь своїх, і одинадцять синів своїх, перейшов через Іавок убрід;
<p>23 і, взявши їх, перевів через потік, і перевів усе, що в нього <i>було</i>.
<p>24 І залишився Яків один. І боровся Хтось з ним до появи зорі;
<p>25 і, побачивши, що не подолає його, торкнувся суглоба стегна його і пошкодив суглоб стегна у Якова, коли він боровся з Ним.
<p>26 І сказав [йому]: відпусти Мене, бо зійшла зоря. Яків сказав: не відпущу Тебе, доки не благословиш мене.
<p>27 І сказав: як ім’я твоє? Він сказав: Яків.
<p>28 І сказав [йому]: відтепер ім’я твоє буде не Яків, а Ізраїль, тому що ти боровся з Богом, і людей перемагати будеш.
<p>29 Запитав і Яків, говорячи: скажи [мені] ім’я Твоє. І Він сказав: навіщо ти запитуєш про ім’я Моє? [воно дивне.] І благословив його там.
<p>30 І нарік Яків ім’я місцю тому: Пенуел; тому бо, <i>говорив він</i>, я бачив Бога лицем до лиця, і збереглася душа моя.
<p>31 І зійшло сонце, коли він проходив Пенуел; і кульгав він на стегно своє.
<p>32 Тому і донині сини Ізраїлеві не їдять жил, що на суглобі стегна, тому що <i>Той, Хто боровся</i>, торкнувся жили на суглобі стегна Якова.
<h4>33</h4>
<p>1 Глянув Яків і побачив, і ось, іде Ісав, [брат його,] і з ним чотириста чоловік. І розділив [Яків] дітей Лії, Рахилі і двох служниць.
<p>2 І поставив [двох] служниць і дітей їхніх попереду, Лію і дітей її за ними, а Рахиль і Йосифа позаду.
<p>3 А сам пішов перед ними і поклонився до землі сім разів, підходячи до брата свого.
<p>4 І побіг Ісав до нього назустріч і обійняв його, й упав на шию його і цілував його, і плакали [обидва].
<p>5 І глянув [Ісав] і побачив дружин і дітей і сказав: хто це у тебе? <i>Яків</i> сказав: діти, яких Бог дарував рабу твоєму.
<p>6 І підійшли служниці і діти їхні й поклонилися;
<p>7 підійшли і Лія та діти її і поклонилися; в кінці підійшли Йосиф і Рахиль і поклонились.
<p>8 І сказав Ісав: для чого у тебе така кількість, яку я зустрів? І сказав Яків: щоб [рабу твоєму] придбати благовоління в очах господаря мого.
<p>9 Ісав сказав: у мене багато, брате мій; нехай буде твоє у тебе.
<p>10 Яків сказав: ні, якщо я придбав благовоління в очах твоїх, прийми дар мій від руки моєї, тому що я побачив лице твоє, наче хто побачив лице Боже, і ти був доброзичливим до мене;
<p>11 прийми благословення моє, яке я приніс тобі, тому що Бог дарував мені, і є у мене все. І ублагав його, і той узяв
<p>12 і сказав: піднімемося і підемо; і я піду перед тобою.
<p>13 Яків сказав йому: господар мій знає, що діти ніжні, а дрібна і велика худоба у мене дійна: якщо погнати її один день, то помре вся худоба;
<p>14 нехай господар мій піде попереду раба свого, а я піду повільно, як піде худоба, що переді мною, і як підуть діти, і прийду до господаря мого у Сеїр.
<p>15 Ісав сказав: залишу я з тобою <i>кілька</i> людей, які при мені. Яків сказав: до чого це? тільки б мені придбати благовоління в очах господаря мого!
<p>16 І повернувся Ісав того ж дня шляхом своїм у Сеїр.
<p>17 А Яків рушив у Сокхоф, і побудував собі дім, і для худоби своєї зробив курені. Тому він нарік ім’я місцю: Сокхоф.
<p>18 Яків, повернувшись з Месопотамії, благополучно прийшов до міста Сихема, що в землі Ханаанській, і розташувався перед містом.
<p>19 І купив частину поля, на якому розкинув намет свій, у синів Еммора, батька Сихемового, за сто монет.
<p>20 І поставив там жертовник, і призвав ім’я Господа Бога Ізраїлевого.
<h4>34</h4>
<p>1 Діна, дочка Лії, яку вона народила Якову, вийшла подивитися на дочок землі тієї.
<p>2 І побачив її Сихем, син Еммора евеянина, князя землі тієї, і взяв її, і спав з нею, і вчинив над нею насильство.
<p>3 І приліпилася душа його до Діни, дочки Якова, і він полюбив дівчину і говорив до серця дівочого.
<p>4 І сказав Сихем Еммору, батькові своєму, говорячи: візьми мені цю дівчину за дружину.
<p>5 Яків чув, що [син Емморів] збезчестив Діну, дочку його, але оскільки сини його були з худобою його в полі, то Яків мовчав, поки не прийшли вони.
<p>6 І вийшов Еммор, батько Сихемів, до Якова, поговорити з ним.
<p>7 Сини ж Якова прийшли з поля, і коли почули, то засмутилися мужі ті й запалали гнівом, тому що безчестя зробив він Ізраїлю, переспавши з дочкою Якова, а так не можна робити.
<p>8 Еммор став говорити їм, і сказав: Сихем, син мій, приліпився душею до дочки вашої; дайте ж її за дружину йому;
<p>9 порідніться з нами; віддавайте за нас дочок ваших, а наших дочок беріть собі [за синів ваших];
<p>10 і живіть з нами; земля ця [простора] перед вами, живіть і промишляйте на ній і здобувайте її у володіння.
<p>11 Сихем же сказав батьку її і братам її: тільки б мені знайти благовоління в очах ваших, я дам, що тільки скажете мені;
<p>12 призначте найбільше віно й дарунки; я дам, що не скажете мені, тільки віддайте мені дівчину за дружину.
<p>13 І відповіли сини Якова Сихему та Еммору, батькові його, з лукавством; а говорили так тому, що він збезчестив Діну, сестру їхню;
<p>14 і сказали їм [Симеон і Левій, брати Діни, сини Ліїні]: не можемо цього зробити, віддати сестру нашу за чоловіка, який необрізаний, тому що це безчесно для нас;
<p>15 тільки за тієї умови ми погодимося з вами [й оселимося у вас], якщо ви будете як ми, щоб і у вас уся чоловіча стать була обрізана;
<p>16 і будемо віддавати за вас дочок наших і брати за себе ваших дочок, і будемо жити з вами, і складемо один народ;
<p>17 а якщо не послухаєтеся нас у тому, щоб обрізатися, то ми візьмемо дочку нашу і відійдемо.
<p>18 І сподобалися слова ці Еммору і Сихему, сину Еммора.
<p>19 Юнак не барився зробити це, тому що любив дочку Якова. А його більше за всіх поважали в домі батька його.
<p>20 І прийшли Еммор і Сихем, син його, до воріт міста свого, і стали говорити жителям міста свого і сказали:
<p>21 ці люди мирні з нами; нехай вони селяться на землі і промишляють на ній; земля ж ось простора перед ними. Станемо брати дочок їхніх собі за дружин і наших дочок віддавати за них.
<p>22 Тільки за тієї умови ці люди погоджуються жити з нами і бути одним народом, щоб і в нас обрізана була вся чоловіча стать, як вони обрізані.
<p>23 Чи не для нас отари їх, і маєтки їх, і вся худоба їх? Тільки [у тому] погодимося з ними, і будуть жити з нами.
<p>24 І послухалися Еммора і Сихема, сина його, всі, хто виходив з воріт міста його: і була обрізана вся чоловіча стать, — усі, що виходили з воріт міста його.
<p>25 На третій день, коли вони хворіли, два сини Якова, Симеон і Левій, брати Діни, взяли кожен свій меч, і сміливо напали на місто, й умертвили всю чоловічу стать;
<p>26 і самого Еммора і Сихема, сина його, убили мечем; і взяли Діну з дому Сихемового і вийшли.
<p>27 Сини Якова прийшли до убитих і розграбували місто за те, що збезчестили [Діну] сестру їхню.
<p>28 Вони взяли дрібну і велику худобу їх, і ослів їх, і все, що було в місті, і що було в полі;
<p>29 і все багатство їх, і всіх дітей їх, і дружин їх взяли в полон, і розграбували усе, що було в [місті, й усе, що було в] домах.
<p>30 І сказав Яків Симеону і Левію: ви обурили мене, зробивши мене ненависним для [усіх] жителів цієї землі, для хананеїв і ферезеїв. У мене людей мало; зберуться проти мене, подолають мене, і знищений буду я і дім мій.
<p>31 Вони ж сказали: а хіба можна чинити з сестрою нашою, як з блудницею!
<h4>35</h4>
<p>1 Бог сказав Якову: встань, піди у Вефиль і живи там, і зроби там жертовник Богу, Який явився тобі, коли ти тікав від лиця Ісава, брата твого.
<p>2 І сказав Яків дому своєму і всім, хто був з ним: киньте богів чужих, що знаходяться у вас, і очистіться, і перемініть одяг ваш;
<p>3 встанемо і підемо у Вефиль; там влаштую я жертовник Богу, Який почув мене в день біди моєї і був зі мною [й оберігав мене] в путі, якою я ходив.
<p>4 І віддали Якову всіх богів чужих, що були в руках їх, і серги, що були у вухах їхніх, і закопав їх Яків під дубом, який поблизу Сихема. [І залишив їх невідомими навіть до нинішнього дня.]
<p>5 І вирушили вони [від Сихема]. І був жах Божий на навколишніх містах, і не переслідували синів Яковових.
<p>6 І прийшов Яків у Луз, що в землі Ханаанській, тобто у Вефиль, сам і всі люди, що були з ним,
<p>7 і влаштував там жертовник, і назвав це місце: Ел-Вефиль, бо тут явився йому Бог, коли він тікав від лиця [Ісава] брата свого.
<p>8 І померла Девора, годувальниця Ревеккина, і поховали її нижче Вефиля під дубом, який і назвав <i>Яків</i> дубом плачу.
<p>9 І явився Бог Якову [в Лузі] після повернення його з Месопотамії, і благословив його,
<p>10 і сказав йому Бог: ім’я твоє Яків; відтепер ти не будеш називатися Яковом, але буде ім’я твоє: Ізраїль. І нарік йому ім’я: Ізраїль.
<p>11 І сказав йому Бог: Я Бог Всемогутній; плодись й розмножуйся; народ і безліч народів буде від тебе, і царі народяться із лона твого;
<p>12 землю, яку Я дав Аврааму й Ісааку, Я дам тобі, і нащадкам твоїм після тебе дам землю цю.
<p>13 І відійшов від нього Бог з місця, на якому говорив йому.
<p>14 І поставив Яків пам’ятник на місці, на якому говорив йому [Бог], пам’ятник кам’яний, і злив на нього узливання, і злив на нього єлей;
<p>15 і нарік Яків ім’я місцю, на якому Бог говорив йому: Вефиль.
<p>16 І вирушили з Вефиля. [І розкинув він намет свій за вежею Гадер.] І коли ще залишалася деяка відстань землі до Ефрафи, Рахиль народила, і пологи її були тяжкими.
<p>17 Коли ж вона страждала в пологах, повитуха сказала їй: не бійся, бо і це тобі син.
<p>18 І коли виходила з неї душа, бо вона вмирала, то нарекла йому ім’я: Беноні. Але батько його назвав його Веніаміном.
<p>19 І вмерла Рахиль, і похована була по дорозі у Ефрафу, тобто Вифлеєм.
<p>20 Яків поставив над гробом її пам’ятник. Це надгробний пам’ятник Рахилі до цього дня.
<p>21 І вирушив [звідти] Ізраїль і розкинув намет свій за вежею Гадер.
<p>22 Під час перебування Ізраїля в тій країні, Рувим пішов і переспав з Валлою, наложницею батька свого [Якова]. І почув Ізраїль [і прийняв це зі смутком]. Синів же в Якова було дванадцять.
<p>23 Сини Лії: первісток Якова Рувим, <i>після нього</i> Симеон, Левій, Іуда, Іссахар і Завулон.
<p>24 Сини Рахилі: Йосиф і Веніамін.
<p>25 Сини Валли, служниці Рахилиної: Дан і Неффалим.
<p>26 Сини Зелфи, служниці Ліїної: Гад і Асир. Ці сини Якова, які народилися йому в Месопотамії.
<p>27 І прийшов Яків до Ісаака, батька свого, [бо він був ще живий,] у Мамре, у Кириаф-Арбу, тобто Хеврон [у землі Ханаанській,] де подорожували Авраам та Ісаак.
<p>28 І було днів [життя] Ісаакового сто вісімдесят років.
<p>29 І спустив Ісаак дух і помер, і приєднався до народу свого, будучи старим і насиченим життям; і поховали його Ісав і Яків, сини його.
<h4>36</h4>
<p>1 Ось родовід Ісава, він же Едом.
<p>2 Ісав узяв собі дружин з дочок ханаанських: Аду, дочку Елона хеттеянина, й Оливему, дочку Ани, сина Цивеона евеянина,
<p>3 і Васемафу, дочку Ізмаїла, сестру Наваїофа.
<p>4 Ада народила Ісаву Елифаза, Васемафа народила Рагуїла,
<p>5 Оливема народила Ієуса, Ієглома і Корея. Це сини Ісава, що народилися йому в землі Ханаанській.
<p>6 І взяв Ісав дружин своїх і синів своїх, і дочок своїх, і всіх людей дому свого, й [усі] отари свої, і всю худобу свою, і все майно своє, яке він придбав у землі Ханаанській, і пішов [Ісав] <i>в іншу</i> землю від лиця Якова, брата свого,
<p>7 тому що майно їх було таке велике, що вони не могли жити разом, і земля подорожування їх не вміщала їх, через безлічі отар їхніх.
<p>8 І оселився Ісав на горі Сеїр, Ісав, він же Едом.
<p>9 І ось родовід Ісава, батька ідумеїв, на горі Сеїр.
<p>10 Ось імена синів Ісава: Елифаз, син Ади, дружини Ісавової, і Рагуїл, син Васемафи, дружини Ісавової.
<p>11 У Елифаза були сини: Феман, Омар, Цефо, Гафам і Кеназ.
<p>12 Фамна ж була наложницею Елифаза, сина Ісавового, і народила Елифазу Амалика. Ось сини Ади, дружини Ісавової.
<p>13 І ось сини Рагуїла: Нахаф і Зерах, Шамма і Миза. Це сини Васемафи, дружини Ісавової.
<p>14 І ці були сини Оливеми, дочки Ани, сина Цивеонового, дружини Ісавової: вона народила Ісаву Ієуса, Ієглома і Корея.
<p>15 Ось старійшини синів Ісавових. Сини Елифаза, первістка Ісавового: старійшина Феман, старійшина Омар, старійшина Цефо, старійшина Кеназ,
<p>16 старійшина Корей, старійшина Гафам, старійшина Амалик. Ці старійшини Елифазові в землі Едома; ці сини Ади.
<p>17 Ці сини Рагуїла, сина Ісавового: старійшина Нахаф, старійшина Зерах, старійшина Шамма, старійшина Миза. Ці старійшини Рагуїлові в землі Едома; ці сини Васемафи, дружини Ісавової.
<p>18 Ці сини Оливеми, дружини Ісавової: старійшина Ієус, старійшина Ієглом, старійшина Корей. Ці старійшини Оливеми, дочки Ани, дружини Ісавової.
<p>19 Ось сини Ісава, і ось старійшини їх. Це Едом.
<p>20 Ці сини Сеїра хорреянина, що жили в землі тій: Лотан, Шовал, Цивеон, Ана,
<p>21 Дишон, Ецер і Дишан. Ці старійшини хорреїв, синів Сеїра, у землі Едома.
<p>22 Сини Лотана були: Хори і Геман; а сестра у Лотана: Фамна.
<p>23 Ці сини Шовала: Алван, Манахаф, Евал, Шефо й Онам.
<p>24 Ці сини Цивеона: Аїа й Ана. Це той Ана, що знайшов теплі води в пустелі, коли пас ослів Цивеона, батька свого.
<p>25 Ці діти Ани: Дишон і Оливема, дочка Ани.
<p>26 Ці сини Дишона: Хемдан, Ешбан, Іфран і Херан.
<p>27 Ці сини Ецера: Билган, Зааван, [Укам] і Акан.
<p>28 Ці сини Дишана: Уц і Аран.
<p>29 Ці старійшини хорреїв: старійшина Лотан, старійшина Шовал, старійшина Цивеон, старійшина Ана,
<p>30 старійшина Дишон, старійшина Ецер, старійшина Дишан. Ось старійшини хорреїв, за старшинством їх у землі Сеїр.
<p>31 Ось царі, що царювали в землі Едома, раніше царювання царів у синів Ізраїлевих:
<p>32 царював у Едомі Бела, син Веорів, а ім’я міста його Дингава.
<p>33 І помер Бела, і зацарював після нього Іовав, син Зераха, з Восори.
<p>34 Помер Іовав, і зацарював після нього Хушам, із землі феманитян.
<p>35 І помер Хушам, і запанував після нього Гадад, син Бедадів, який переміг мадіанитян на полі Моава; ім’я міста його Авиф.
<p>36 І помер Гадад, і зацарював після нього Самла з Масреки.
<p>37 І помер Самла, і зацарював після нього Саул з Реховофа, що біля річки.
<p>38 І помер Саул, і зацарював після нього Баал-Ханан, син Ахбора.
<p>39 І помер Баал-Ханан, син Ахбора, і зацарював після нього Гадар [син Варадів]; ім’я міста його Пау; ім’я дружини його Мегетавеель, дочка Матреди, сина Мезагава.
<p>40 Ці імена старійшин Ісавових, за племенами їх, за місцями їх, за іменами їх, [за народами їх]: старійшина Фимна, старійшина Алва, старійшина Ієтеф,
<p>41 старійшина Оливема, старійшина Ела, старійшина Пинон,
<p>42 старійшина Кеназ, старійшина Феман, старійшина Мивцар,
<p>43 старійшина Магдиїл, старійшина Ірам. Ось старійшини ідумейські, за їхніми селищами, у землі володіння їх. Ось Ісав, батько ідумеїв.
<h4>37</h4>
<p>1 Яків жив у землі подорожування батька свого [Ісаака], у землі Ханаанській.
<p>2 Ось житіє Якова. Йосиф, сімнадцяти років, пас худобу [батька свого] разом із братами своїми, будучи отроком, з синами Валли і з синами Зелфи, дружин батька свого. І доносив Йосиф недобрі про них чутки до [Ізраїля] батька їх.
<p>3 Ізраїль любив Йосифа більше за всіх синів своїх, тому що він був сином старости його, — і зробив йому різнобарвний одяг.
<p>4 І побачили брати його, що батько їх любить його більше, ніж усіх братів його; і зненавиділи його і не могли говорити з ним дружньо.
<p>5 І бачив Йосиф сон, і розповів [його] братам своїм: і вони зненавиділи його ще більше.
<p>6 Він сказав їм: вислухайте сон, який я бачив:
<p>7 ось, ми в’яжемо снопи посередині поля; і ось, мій сніп встав і став прямо; і ось, ваші снопи стали навкруги і поклонилися моєму снопові.
<p>8 І сказали йому брати його: невже ти будеш царювати над нами? невже будеш володіти нами? І зненавиділи його ще більше за сни його і за слова його.
<p>9 І бачив він ще інший сон і розповів його [батькові своєму і] братам своїм, говорячи: ось, я бачив ще сон: ось, сонце і місяць і одинадцять зірок поклоняються мені.
<p>10 І він розповів батькові своєму і братам своїм; і насварив його батько його і сказав йому: що це за сон, який ти бачив? невже я і твоя мати, і твої брати прийдемо поклонитися тобі до землі?
<p>11 Брати його досаджували на нього, а батько його запам’ятав це слово.
<p>12 Брати його пішли пасти худобу батька свого в Сихем.
<p>13 І сказав Ізраїль Йосифові: брати твої чи не пасуть у Сихемі? піди, я пошлю тебе до них. Він відповів йому: ось я.
<p>14 [Ізраїль] сказав йому: піди, подивися, чи здорові брати твої і чи ціла худоба, і принеси мені відповідь. І послав його з долини Хевронської; і він прийшов у Сихем.
<p>15 І знайшов хтось його, що блукав у полі, і запитав його той чоловік, говорячи: чого ти шукаєш?
<p>16 Він сказав: я шукаю братів моїх; скажи мені, де вони пасуть?
<p>17 І сказав той чоловік: вони пішли звідси, бо я чув, як вони говорили: підемо в Дофан. І пішов Йосиф за братами своїми і знайшов їх у Дофані.
<p>18 І побачили вони його здаля, і раніше ніж він наблизився до них, стали замишляти проти нього, щоб убити його.
<p>19 І сказали один одному: ось, іде сновидець;
<p>20 підемо тепер, і вб’ємо його, і кинемо його в який-небудь рів, і скажемо, що хижий звір з’їв його; і побачимо, що буде із його снів.
<p>21 І почув <i>це</i> Рувим і порятував його від рук їхніх, сказавши: не вб’ємо його.
<p>22 І сказав їм Рувим: не проливайте крови; киньте його у рів, що у пустелі, а руки не накладайте на нього. <i>Це говорив він</i> [з тим наміром], щоб урятувати його від рук їхніх і повернути його до батька його.
<p>23 Коли Йосиф прийшов до братів своїх, вони зняли з Йосифа одежу його, одежу різнобарвну, яка була на ньому,
<p>24 і взяли його і кинули його у рів; рів же той був порожнім; води в ньому не було.
<p>25 І сіли вони їсти хліб, і, глянувши, побачили, ось, іде з Галаада караван ізмаїльтян, і верблюди їхні несуть стираксу, бальзам і ладан: ідуть вони відвезти це в Єгипет.
<p>26 І сказав Іуда братам своїм: яка користь, якщо ми вб’ємо брата нашого і сховаємо кров його?
<p>27 Підемо, продамо його ізмаїльтянам, а руки наші нехай не будуть на ньому, тому що він брат наш, плоть наша. Брати його послухалися
<p>28 і, коли проходили купці мадіамські, витягли Йосифа з рову і продали Йосифа ізмаїльтянам за двадцять срібників; а вони відвели Йосифа в Єгипет.
<p>29 Рувим же прийшов знову до рову; і ось, немає Йосифа в рові. І роздер він одяг свій,
<p>30 і повернувся до братів своїх, і сказав: отрока нема, а я, куди я дінуся?
<p>31 І взяли одяг Йосифа, і закололи козла, і вимазали одяг кров’ю;
<p>32 і послали різнобарвний одяг, і принесли до батька свого, і сказали: ми це знайшли; подивися, чи сина твого цей одяг, чи ні.
<p>33 Він упізнав його і сказав: це одяг сина мого; хижий звір з’їв його; очевидно, розтерзаний Йосиф.
<p>34 І розідрав Яків одяг свій, і одяг веретище на стегна свої, й оплакував сина свого багато днів.
<p>35 І зібрались усі сини його і всі дочки його, щоб утішити його; але він не хотів утішитися і сказав: з печаллю зійду до сина мого в пекло. Так оплакував його батько його.
<p>36 Мадіанитяни ж продали його в Єгипті Потифару, царедворцеві фараона, начальникові охоронців.
<h4>38</h4>
<p>1 У той час Іуда відійшов від братів своїх і оселився поблизу одного одолламитянина, якому ім’я: Хира.
<p>2 І побачив там Іуда дочку одного хананеянина, якому ім’я: Шуа; і взяв її і ввійшов до неї.
<p>3 Вона зачала і народила сина; і він нарік йому ім’я: Ір.
<p>4 І зачала знову, і народила сина, і нарекла йому ім’я: Онан.
<p>5 І ще народила сина [третього] і нарекла йому ім’я: Шела. Іуда був у Хезиві, коли вона народила його.
<p>6 І взяв Іуда дружину Ірові, первісткові своєму; ім’я їй Фамар.
<p>7 Ір, первісток Іудин, був неугодний перед очима Господа, й умертвив його Господь.
<p>8 І сказав Іуда Онану: увійди до дружини брата твого, одружися з нею, як дівер, і віднови сíм’я братові твоєму.
<p>9 Онан знав, що сíм’я буде не йому, і тому, коли входив до дружини брата свого, виливав [сíм’я] на землю, щоб не дати сімені братові своєму.
<p>10 Злом було перед очима Господа те, що він робив; і Він умертвив його.
<p>11 І сказав Іуда Фамарі, невістці своїй [після смерти двох синів своїх]: живи вдовою в домі батька твого, доки підросте Шела, син мій. Тому що він сказав [у розумі своєму]: не помер би і він подібно до братів його. Фамар пішла і стала жити в домі батька свого.
<p>12 Минуло багато часу, і померла дочка Шуї, дружина Іудина. Іуда, утішившись, пішов у Фамну до охоронців худоби його, сам і Хира, друг його, одолламитянин.
<p>13 І повідомили Фамар, говорячи: ось, свекор твій іде у Фамну стригти худобу свою.
<p>14 І зняла вона із себе одяг удівства свого, покрила себе покривалом і, закрившись, сіла біля воріт Енаїма, що на дорозі до Фамни. Бо бачила, що Шела виріс, і вона не дана йому за дружину.
<p>15 І побачив її Іуда і прийняв її за блудницю, тому що вона закрила лице своє. [І не впізнав її.]
<p>16 Він повернув до неї і сказав: я увійду до тебе. Тому що не знав, що це невістка його. Вона сказала: що ти даси мені, якщо ввійдеш до мене?
<p>17 Він сказав: я надішлю тобі козеня з отари [моєї]. Вона сказала: чи даси ти мені заставу, поки пришлеш?
<p>18 Він сказав: яку дати тобі заставу? Вона сказала: печатку твою, і перев’язь твою, і тростину твою, що в руці твоїй. І дав він їй і ввійшов до неї; і вона зачала від нього.
<p>19 І, вставши, пішла, зняла з себе покривало своє й одяглася в одяг удівства свого.
<p>20 Іуда ж послав козеня через друга свого одолламитянина, щоб взяти заставу з руки жінки, але він не знайшов її.
<p>21 І запитав жителів того місця, говорячи: де блудниця, <i>що була</i> в Енаїмі при дорозі? Але вони сказали: тут не було блудниці.
<p>22 І повернувся він до Іуди і сказав: я не знайшов її; та й жителі місця того сказали: тут не було блудниці.
<p>23 Іуда сказав: нехай вона візьме собі, аби тільки не стали над нами сміятися; ось, я посилав це козеня, але ти не знайшов її.
<p>24 Минуло близько трьох місяців, і сказали Іуді, говорячи: Фамар, невістка твоя, впала у блуд, і ось, вона вагітна від блуду. Іуда сказав: виведіть її, і нехай вона буде спалена.
<p>25 Але коли повели її, вона послала сказати свекру своєму: я вагітна від того, чиї ці речі. І сказала: впізнавай, чия ця печатка і перев’язь і тростина.
<p>26 Іуда впізнав і сказав: вона правіша за мене, тому що я не дав її Шелі, синові моєму. І не пізнавав її більше.
<p>27 Під час пологів її виявилося, що в утробі у неї близнюки.
<p>28 І під час пологів її з’явилася рука [одного]; і взяла повитуха і нав’язала йому на руку червону нитку, сказавши: цей вийшов першим.
<p>29 Але він повернув руку свою; і ось, вийшов брат його. І вона сказала: як ти подолав собі перешкоду? І наречено йому ім’я: Фарес.
<p>30 Потім вийшов брат його з червоною ниткою на руці. І наречено йому ім’я: Зара.
<h4>39</h4>
<p>1 Йосиф же відведений був до Єгипту, і купив його з рук ізмаїльтян, які привели його туди, єгиптянин Потифар, царедворець фараонів, начальник охоронців.
<p>2 І був Господь з Йосифом: він був успішним у справах і жив у домі господаря свого, єгиптянина.
<p>3 І побачив господар його, що Господь з ним і що в усьому, що він робить, Господь у руках його дає успіх.
<p>4 І здобув Йосиф благовоління в очах його і служив йому. І він поставив його над домом своїм, і все, що мав, віддав до рук його.
<p>5 І з того часу, як він поставив його над домом своїм і над усім, що мав, Господь благословив дім єгиптянина заради Йосифа, і було благословення Господнє на всьому, що мав він у домі й у полі [його].
<p>6 І залишив він усе, що мав, у руках Йосифа і не знав він при ньому нічого, крім хліба, який він їв. Йосиф же був красивий станом і красивий лицем.
<p>7 І звернула погляди на Йосифа дружина господаря його і сказала: спи зі мною.
<p>8 Але він відмовився і сказав дружині господаря свого: ось, господар мій не знає при мені нічого в домі, і все, що має, віддав у мої руки;
<p>9 немає більшого за мене в домі цьому; і він не заборонив мені нічого, крім тебе, тому що ти дружина його; як же зроблю я це велике зло і згрішу перед Богом?
<p>10 Коли вона щодня так говорила Йосифу, а він не слухав її, щоб спати з нею і бути з нею,
<p>11 трапилося в один день, що він увійшов у дім робити справу свою, а нікого із домашніх тут у домі не було;
<p>12 вона схопила його за одяг його і сказала: лягай зі мною. Але він, залишивши одежу свою в руках її, побіг і вибіг геть.
<p>13 Вона ж, побачивши, що він залишив одяг свій у руках її і побіг геть,
<p>14 покликала домашніх своїх і сказала їм так: подивіться, він привів до нас єврея насміхатися над нами. Він прийшов до мене, щоб лягти зі мною, але я закричала гучним голосом,
<p>15 і він, почувши, що я здійняла крик і закричала, залишив у мене одяг свій, і побіг, і вибіг геть.
<p>16 І залишила одежу його у себе до приходу господаря його в дім свій.
<p>17 І переказала йому ті самі слова, говорячи: раб єврей, якого ти привів до нас, приходив до мене насміятися наді мною [і говорив мені: ляжу я з тобою],
<p>18 але, коли [почув, що] я підняла крик і закричала, він залишив у мене одяг свій і втік геть.
<p>19 Коли господар його почув слова дружини своєї, які вона сказала йому, говорячи: так вчинив зі мною раб твій, то спалахнув гнівом;
<p>20 і взяв Йосифа господар його і віддав його у в’язницю, де утримувалися в’язні царя. І був він там у в’язниці.
<p>21 І Господь був з Йосифом, і простягнув до нього милість, і дарував йому благовоління в очах начальника в’язниці.
<p>22 І віддав начальник в’язниці в руки Йосифові усіх в’язнів, що перебували у в’язниці, і в усьому, що вони там не робили б, він був розпорядником.
<p>23 Начальник в’язниці і не дивився ні за чим, що було у нього в руках, тому що Господь був з <i>Йосифом</i>, і в усьому, що він робив, Господь давав успіх.
<h4>40</h4>
<p>1 Після цього виночерпій царя Єгипетського і хлібодар провинилися перед господарем своїм, царем Єгипетським.
<p>2 І прогнівався фараон на двох царедворців своїх, на головного виночерпія і на головного хлібодара,
<p>3 і віддав їх під варту в дім начальника охоронців, у в’язницю, у місце, де ув’язнений був Йосиф.
<p>4 Начальник охоронців приставив до них Йосифа, і він служив їм. І пробули вони під вартою деякий час.
<p>5 Одного разу виночерпію і хлібодару царя Єгипетського, замкненим у в’язниці, бачилися сни, кожному свій сон, обом в одну ніч, кожному сон особливого значення.
<p>6 І прийшов до них Йосиф вранці, побачив їх, і ось, вони засмучені.
<p>7 І запитав він царедворців фараонових, що перебували з ним у домі господаря його під вартою, говорячи: чому у вас сьогодні сумні обличчя?
<p>8 Вони сказали йому: ми бачили сни; а витлумачити їх нема кому. Йосиф сказав їм: чи не від Бога тлумачення? розкажіть мені.
<p>9 І розповів головний виночерпій Йосифу сон свій і сказав йому: мені снилося, ось виноградна лоза переді мною;
<p>10 на лозі три гілки; вона розвинулася, показався на ній цвіт, виросли й дозріли на ній ягоди;
<p>11 і чаша фараонова у руці моїй; я взяв ягід, вичавив їх у чашу фараонову і подав чашу в руку фараонові.
<p>12 І сказав йому Йосиф: ось тлумачення його: три гілки — це три дні;
<p>13 через три дні фараон піднесе голову твою і поверне тебе на місце твоє, і ти подаси чашу фараонову в руку його, за колишнім звичаєм, коли ти був у нього виночерпієм;
<p>14 згадай же мене, коли добре тобі буде, і зроби мені благодіяння, і скажи про мене фараонові, й виведи мене з цього дому,
<p>15 бо я украдений із землі євреїв; а також і тут нічого не зробив, за що б кинути мене у в’язницю.
<p>16 Головний хлібодар побачив, що витлумачив він добре, і сказав Йосифові: мені також снилося: ось на голові в мене три кошики решітчастих;
<p>17 у верхньому кошику всяка їжа фараонова, вироби пекаря, і птахи [небесні] клювали її з кошика на голові моїй.
<p>18 І відповів Йосиф і сказав [йому]: ось тлумачення його: три кошики — це три дні;
<p>19 через три дні фараон зніме з тебе голову твою і повісить тебе на дереві, і птахи [небесні] будуть клювати плоть твою з тебе.
<p>20 На третій день, день народження фараонового, зробив він вечерю для всіх слуг своїх і згадав він про головного виночерпія і головного хлібодара серед слуг своїх;
<p>21 і повернув головного виночерпія на попереднє місце, і він подав чашу в руку фараонову,
<p>22 а головного хлібодара повісив [на дереві], як витлумачив їм Йосиф.
<p>23 І не згадав головний виночерпій про Йосифа, але забув його.
<h4>41</h4>
<p>1 Коли минуло два роки, фараону снилося: ось, він стоїть біля ріки;
<p>2 і ось, вийшли з ріки сім корів, гарних на вигляд і повних тілом, і паслися в очереті;
<p>3 але ось, після них вийшли з ріки сім корів інших, худих на вигляд і охлялих тілом, і стали поряд з тими коровами, на березі ріки;
<p>4 і з’їли корови худі на вигляд і охлялі тілом сім корів гарних на вигляд і повних. І прокинувся фараон,
<p>5 і заснув знову, і снилося йому іншого разу: ось, на одному стеблі піднялося сім колосків гладеньких і гарних;
<p>6 але ось, після них виросло сім колосків виснажених і висушених східним вітром;
<p>7 і пожерли худі колоски сім колосків гладеньких і повних. І прокинувся фараон і <i>зрозумів</i>, що це сон.
<p>8 Уранці засмутився дух його, і послав він, і покликав усіх волхвів Єгипту і всіх мудреців його, і розповів їм фараон сон свій; але не було нікого, хто витлумачив би його фараону.
<p>9 І став говорити головний виночерпій фараонові і сказав: гріхи мої згадую я нині;
<p>10 фараон прогнівався на рабів своїх і віддав мене і головного хлібодара під варту в дім начальника охоронців;
<p>11 і снився нам сон в одну ніч, мені і йому, кожному снився сон особливого значення;
<p>12 там саме був з нами молодий єврей, раб начальника охоронців; ми розповіли йому сни наші, і він витлумачив нам кожному відповідно до його сновидіння;
<p>13 і як він витлумачив нам, так і збулося: я повернений на місце моє, а той повішений.
<p>14 І послав фараон і покликав Йосифа. І поспішно вивели його з в’язниці. Він постригся і перемінив одяг свій і прийшов до фараона.
<p>15 Фараон сказав Йосифові: мені снився сон, і нема нікого, хто витлумачив би його, а про тебе я чув, що ти вмієш тлумачити сни.
<p>16 І відповів Йосиф фараону, говорячи: це не моє; Бог дасть відповідь на благо фараонові.
<p>17 І сказав фараон Йосифові: мені снилося: ось, стою я на березі ріки;
<p>18 і ось, вийшли з ріки сім корів повних тілом і гарних на вигляд і паслися в очереті;
<p>19 але ось, після них ішли сім корів інших, худих, дуже поганих на вигляд і охлялих тілом: я не бачив по всій землі Єгипетській таких худих, як вони;
<p>20 бо з’їли охлялі й худі корови попередніх сім корів повних;
<p>21 і ввійшли <i>повні</i> в утробу їх, але не помітно було, що вони ввійшли в утробу їх: вони були так само худими на вигляд, як і спочатку. І я прокинувся.
<p>22 <i>Потім</i> снилося мені: ось, на одному стеблі піднялися сім колосків повних і гарних;
<p>23 але ось, після них виросло сім колосків тонких, виснажених і висушених східним вітром;
<p>24 і пожерли худі колоски сім колосків гарних. Я розповів це волхвам, але ніхто не пояснив мені.
<p>25 І сказав Йосиф фараонові: сон фараонів один: що́ Бог зробить, те́ Він звістив фараонові.
<p>26 Сім корів гарних, це сім років; і сім колосків добрих, це сім років: сон один;
<p>27 і сім корів охлялих і худих, що вийшли після тих, це сім років, також і сім колосків виснажених і висушених східним вітром, це сім років голоду.
<p>28 Ось чому сказав я фараонові: що́ Бог зробить, те́ Він показав фараонові.
<p>29 Ось, настає сім років великого достатку в усій землі Єгипетській;
<p>30 після них настануть сім років голоду, і забудеться весь той достаток у землі Єгипетській, і виснажить голод землю,
<p>31 і непримітним буде колишній достаток на землі, через голод, що прийде, тому що він буде дуже тяжким.
<p>32 А що сон повторився фараону двічі, <i>це значить</i>, що це істинне слово Боже, і що незабаром Бог виконає це.
<p>33 І нині нехай знайде фараон чоловіка розумного і мудрого і нехай поставить його над землею Єгипетською.
<p>34 Нехай накаже фараон поставити над землею наглядачів збирати за сім років достатку п’яту частину [усього врожаю] землі Єгипетської;
<p>35 нехай вони беруть усякий хліб цих гарних років, що настають, і зберуть у містах хліб під відання фараона для їжі, і нехай бережуть;
<p>36 і буде ця їжа в запас для землі на сім років голоду, які будуть у землі Єгипетській, щоб земля не загинула від голоду.
<p>37 Це сподобалося фараонові й усім слугам його.
<p>38 І сказав фараон слугам своїм: чи знайдемо ми таку, як він, людину, у якій був би Дух Божий?
<p>39 І сказав фараон Йосифу: оскільки Бог відкрив тобі все це, то немає настільки розумного і мудрого, як ти;
<p>40 ти будеш над домом моїм, і твого слова буде дотримуватися весь народ мій; тільки престолом я буду більшим за тебе.
<p>41 І сказав фараон Йосифові: ось, я поставляю тебе над усією землею Єгипетською.
<p>42 І зняв фараон перстень свій з руки своєї і надів його на руку Йосифа; вдяг його у висонний одяг, поклав золотий ланцюг на шию його;
<p>43 повелів везти його на другій із своїх колісниць і проголошувати перед ним: схиляйтеся! І поставив його над усією землею Єгипетською.
<p>44 І сказав фараон Йосифу: я фараон; без тебе ніхто не ворухне ні рукою своєю, ні ногою своєю по всій землі Єгипетській.
<p>45 І нарік фараон Йосифові ім’я: Цафнаф-панеах, і дав йому за дружину Асенефу, дочку Потифера, жерця Іліопольського. І пішов Йосиф по землі Єгипетській.
<p>46 Йосифові було тридцять років від народження, коли він став перед лице фараона, царя Єгипетського. І вийшов Йосиф від лиця фараонового і пройшов по всій землі Єгипетській.
<p>47 Земля ж у сім років достатку принесла <i>з одного зерна</i> по жмені.
<p>48 І зібрав він усякий хліб семи років, які були [родючі] в землі Єгипетській, і поклав хліб у містах; у <i>кожному</i> місті поклав хліб полів, що оточують його.
<p>49 І зібрав Йосиф хліба дуже багато, як піску морського, так що перестав і рахувати, тому що не стало рахунку.
<p>50 До настання років голоду, у Йосифа народилися два сини, яких народила йому Асенефа, дочка Потифера, жерця Іліопольського.
<p>51 І нарік Йосиф ім’я первісткові: Манассія, тому що [говорив він] Бог дав мені забути усі нещастя мої і весь дім батька мого.
<p>52 А другому нарік ім’я: Єфрем, тому що [говорив він] Бог зробив мене плідним у землі страждання мого.
<p>53 І минули сім років достатку, що був у землі Єгипетській,
<p>54 і настали сім років голоду, як сказав Йосиф. І був голод по всіх землях, а в усій землі Єгипетській був хліб.
<p>55 Але коли і вся земля Єгипетська почала терпіти голод, то народ почав волати до фараона про хліб. І сказав фараон усім єгиптянам: підіть до Йосифа і робіть, що він вам скаже.
<p>56 І був голод по всій землі; і відчинив Йосиф усі житниці, і став продавати хліб єгиптянам. Голод же посилювався в землі Єгипетській.
<p>57 І з усіх країн приходили в Єгипет купувати хліб у Йосифа, тому що голод посилився по всій землі.
<h4>42</h4>
<p>1 І довідався Яків, що в Єгипті є хліб, і сказав Яків синам своїм: що ви дивитеся?
<p>2 І сказав: ось, я чув, що є хліб у Єгипті; підіть туди і купіть нам звідти хліба, щоб нам жити і не вмерти.
<p>3 Десять братів Йосифових пішли купити хліба в Єгипті,
<p>4 а Веніаміна, брата Йосифового, не послав Яків з братами його, тому що сказав: не трапилося б з ним лиха.
<p>5 І прийшли сини Ізраїлеві купувати хліб, разом з іншими, що прийшли, бо в землі Ханаанській був голод.
<p>6 Йосиф же був начальником у землі тій; він і продавав хліб усьому народові землі. Брати Йосифа прийшли і поклонилися йому лицем до землі.
<p>7 І побачив Йосиф братів своїх і впізнав їх; але показав, що начебто не знає їх, і говорив з ними суворо і сказав їм: звідки ви прийшли? Вони сказали: із землі Ханаанської, купити їжу.
<p>8 Йосиф упізнав братів своїх, але вони не впізнали його.
<p>9 І згадав Йосиф сни, що снилися йому про них; і сказав їм: ви підглядачі, ви прийшли вигледіти наготу  землі цієї.
<p>10 Вони сказали йому: ні, господарю наш; раби твої прийшли купити їжі;
<p>11 ми всі діти однієї людини; ми люди чесні; раби твої не бували підглядачами.
<p>12 Він сказав їм: ні, ви прийшли вигледіти наготу землі цієї.
<p>13 Вони сказали: нас, рабів твоїх, дванадцять братів; ми сини одного чоловіка в землі Ханаанській, і ось, менший тепер з батьком нашим, а одного не стало.
<p>14 І сказав їм Йосиф: це саме я і говорив вам, сказавши: ви підглядачі;
<p>15 ось як ви будете випробувані: <i>клянуся</i> життям фараона, ви не вийдете звідси, якщо не прийде сюди менший брат ваш;
<p>16 пошліть одного з вас, і нехай він приведе брата вашого, а ви будете затримані; і відкриється, чи правда у вас; і якщо ні, <i>то клянусь</i> життям фараона, що ви підглядачі.
<p>17 І віддав їх під варту на три дні.
<p>18 І сказав їм Йосиф на третій день: ось що зробіть, і залишитеся живими, тому що я боюся Бога:
<p>19 якщо ви люди чесні, то один брат із вас нехай утримується в домі, де ви ув’язнені; а ви підіть, відвезіть хліб, заради голоду сімей ваших;
<p>20 брата ж вашого меншого приведіть до мене, щоб виправдалися слова ваші і щоб не померти вам. Так вони і зробили.
<p>21 І говорили вони один одному: дійсно ми караємося за гріх проти брата нашого; ми бачили страждання душі його, коли він благав нас, але не послухали [його]; за те і спостигло нас горе це.
<p>22 Рувим відповів їм і сказав: чи не говорив я вам: не грішіть проти отрока? але ви не послухалися; ось, кров його стягується.
<p>23 А того не знали вони, що Йосиф розуміє; бо між ними був перекладач.
<p>24 І відійшов від них [Йосиф] і заплакав. І повернувся до них, і говорив з ними, і, взявши з них Симеона, зв’язав його перед очима їхніми.
<p>25 І наказав Йосиф наповнити мішки їхні хлібом, а срібло їх повернути кожному в мішок його, і дати їм запасів на дорогу. Так і зроблено з ними.
<p>26 Вони поклали хліб свій на ослів своїх, і пішли звідти.
<p>27 І відкрив один <i>із них</i> мішок свій, щоб дати корму ослові своєму на ночівлі, і побачив срібло своє в отворі мішка його,
<p>28 і сказав своїм братам: срібло моє повернуто; ось воно в мішку моєму. І засмутилося серце їх, і вони з тремтінням говорили один одному: що це Бог зробив з нами?
<p>29 І прийшли до Якова, батька свого, у землю Ханаанську і розповіли йому все, що трапилося з ними, говорячи:
<p>30 начальник над тією землею говорив з нами суворо і прийняв нас за підглядачів землі тієї.
<p>31 І сказали ми йому: ми люди чесні; ми не бували підглядачами;
<p>32 нас дванадцять братів, синів у батька нашого; одного не стало, а менший тепер з батьком нашим у землі Ханаанській.
<p>33 І сказав нам начальник над тією землею: ось як дізнаюсь я, чи чесні ви люди: залиште у мене одного брата з вас, а ви візьміть хліб заради голоду сімей ваших і підіть,
<p>34 і приведіть до мене молодшого брата вашого; і буду знати я, що ви не підглядачі, але люди чесні; віддам вам брата вашого, і ви можете промишляти у цій землі.
<p>35 Коли ж вони спорожняли мішки свої, ось, у кожного вузлик срібла його в мішку його. І побачили вони вузлики срібла свого, вони і батько їхній, і злякалися.
<p>36 І сказав їм Яків, батько їхній: ви позбавили мене дітей: Йосифа нема, і Симеона нема, і Веніаміна взяти хочете, — усе це на мене!
<p>37 І сказав Рувим батькові своєму, говорячи: убий двох моїх синів, якщо я не приведу його до тебе; віддай його на мої руки; я поверну його тобі.
<p>38 Він сказав: не піде син мій з вами; тому що брат його помер, і він один залишився; якщо трапиться з ним нещастя на шляху, в який ви підете, то зведете ви сивину мою з печаллю в могилу.
<h4>43</h4>
<p>1 Голод посилився на землі.
<p>2 І коли вони з’їли хліб, який привезли з Єгипту, тоді батько їхній сказав їм: підіть знову, купіть нам трохи їжі.
<p>3 І сказав йому Іуда, говорячи: той чоловік рішуче заявив нам, сказавши: не з’являйтеся до мого лиця, якщо брата вашого не буде з вами.
<p>4 Якщо пошлеш з нами брата нашого, то підемо і купимо тобі їжі,
<p>5 а якщо не пошлеш, то не підемо, тому що той чоловік сказав нам: не з’являйтеся до мого лиця, якщо брата вашого не буде з вами.
<p>6 Ізраїль сказав: для чого ви зробили мені таке зло, сказавши тому чоловікові, що у вас є ще брат?
<p>7 Вони сказали: розпитував той чоловік про нас і про рід наш, говорячи: чи живий ще батько ваш? чи є у вас брат? Ми і розповіли йому за цими розпитами. Чи могли ми знати, що він скаже: приведіть брата вашого?
<p>8 Іуда ж сказав Ізраїлю, батькові своєму: відпусти отрока зі мною, і ми встанемо і підемо, і живі будемо і не помрем і ми, і ти, і діти наші;
<p>9 я відповідаю за нього, з моїх рук вимагатимеш його; якщо я не приведу його до тебе і не поставлю його перед лицем твоїм, то залишусь я винним перед тобою в усі дні життя;
<p>10 якби ми не барилися, то вже сходили б двічі.
<p>11 Ізраїль, батько їх, сказав їм: якщо так, то ось що зробіть: візьміть із собою плодів землі цієї і віднесіть у дарунок тому чоловікові трохи бальзаму і трохи меду, стиракси і ладану, фісташок і мигдалевих горіхів;
<p>12 візьміть і інше срібло в руки ваші; а срібло, назад покладене в отвори мішків ваших, поверніть руками вашими: можливо, це недогляд;
<p>13 і брата вашого візьміть і, вставши, підіть знову до чоловіка того;
<p>14 Бог же Всемогутній нехай дасть вам знайти милість у чоловіка того, щоб він відпустив вам і іншого брата вашого і Веніаміна, а мені якщо вже бути бездітним, то нехай буду бездітним.
<p>15 І взяли ті люди дарунки ці, і срібла вдвічі взяли в руки свої, і Веніаміна, і встали, пішли в Єгипет і постали перед лицем Йосифа.
<p>16 Йосиф, побачивши між ними Веніаміна [брата свого, сина матері своєї], сказав начальнику дому свого: введи цих людей у дім і заколи що-небудь з худоби, і приготуй, тому що зі мною будуть їсти ці люди опівдні.
<p>17 І зробив чоловік той, як сказав Йосиф, і ввів чоловік той людей цих у дім Йосифів.
<p>18 І злякалися люди ці, що ввели їх у дім Йосифів, і сказали: це за срібло, повернуте раніше у мішки наші, ввели нас, щоб причепитися до нас і напасти на нас, і взяти нас у рабство, і ослів наших.
<p>19 І підійшли вони до начальника дому Йосифового, і стали говорити йому біля дверей дому,
<p>20 і сказали: послухай, господарю наш, ми приходили вже раніше купувати їжу,
<p>21 і трапилося, що, коли прийшли ми на ночівлю і відкрили мішки наші, — ось срібло кожного в отворі мішка його, срібло наше за вагою його, і ми повертаємо його своїми руками;
<p>22 а для купівлі їжі ми принесли інше срібло в руках наших, ми не знаємо, хто поклав срібло наше в мішки наші.
<p>23 Він сказав: будьте спокійні, не бійтеся; Бог ваш і Бог батька вашого дав вам скарб у мішках ваших; срібло ваше дійшло до мене. І привів до них Симеона.
<p>24 І ввів той чоловік людей цих у дім Йосифів і дав води, і вони обмили ноги свої; і дав корму ослам їхнім.
<p>25 І вони приготували дарунки до приходу Йосифа опівдні, тому що чули, що там будуть їсти хліб.
<p>26 І прийшов Йосиф додому; і вони принесли йому в дім дарунки, які були в руках їхніх, і поклонилися йому до землі.
<p>27 Він запитав їх про здоров’я і сказав: чи здоровий батько ваш старий, про якого ви говорили? чи живий ще він?
<p>28 Вони сказали: здоровий раб твій, батько наш; ще живий. [Він сказав: благословенна людина ця від Бога.] І схилилися вони і поклонилися.
<p>29 І підняв очі свої [Йосиф], і побачив Веніаміна, брата свого, сина матері своєї, і сказав: це брат ваш менший, про якого ви говорили мені? І сказав: нехай буде милість Божа з тобою, сину мій!
<p>30 І поспіхом вийшов Йосиф, тому що закипіла любов до брата його, і він готовий був заплакати, і вийшов він у внутрішню кімнату і плакав там.
<p>31 І, умивши лице своє, ввійшов, і укріпився і сказав: подавайте страву.
<p>32 І подали йому окремо, і їм окремо, і єгиптянам, які обідали з ним, окремо, бо єгиптяни не можуть їсти з євреями, тому що це мерзота для єгиптян.
<p>33 І сіли вони перед ним, первородний за первородством його, і молодший за молодістю його, і дивувалися ці люди один перед одним.
<p>34 І посилалися їм страви від нього, і частка Веніаміна була вп’ятеро більшою за частки кожного з них. І пили, і доволі пили вони з ним.
<h4>44</h4>
<p>1 І наказав [Йосиф] начальнику дому свого, говорячи: наповни мішки цих людей харчами, скільки вони зможуть нести, і срібло кожного поклади в отвір мішка його,
<p>2 а чашу мою, чашу срібну, поклади в отвір мішка до молодшого разом зі сріблом за куплений ним хліб. І зробив той за словом Йосифа, яке сказав він.
<p>3 Уранці, коли розвиднилося, ці люди були відпущені, вони й осли їхні.
<p>4 Ще не далеко відійшли вони від міста, як Йосиф сказав начальникові дому свого: іди, наздоганяй цих людей і, коли наздоженеш, скажи їм: чому ви заплатили злом за добро? [для чого украли в мене срібну чашу?]
<p>5 Чи не та це, з якої п’є господар мій і він ворожить на ній? Це лихе ви зробили.
<p>6 Він наздогнав їх і сказав їм ці слова.
<p>7 Вони сказали йому: для чого господар наш говорить такі слова? Ні, раби твої не зроблять такої справи.
<p>8 Ось, срібло, знайдене нами в отворах мішків наших, ми назад принесли тобі із землі Ханаанської: як же нам украсти з дому господаря твого срібло або золото?
<p>9 У кого з рабів твоїх знайдеться [чаша], тому смерть, і ми будемо рабами господаря нашого.
<p>10 Він сказав: добре; як ви сказали, так нехай і буде: у кого знайдеться [чаша], той буде мені рабом, а ви будете не винні.
<p>11 Вони поспіхом опустили кожен свій мішок на землю і відкрили кожен свій мішок.
<p>12 Він обшукав, починаючи зі старшого і закінчуючи молодшим; і знайшлася чаша в мішку Веніаміновому.
<p>13 І роздерли вони одяг свій, і, поклавши кожен на осла свого ношу, повернулися до міста.
<p>14 І прийшли Іуда і брати його в дім Йосифа, який був ще вдома, й упали перед ним на землю.
<p>15 Йосиф сказав їм: що це ви зробили? хіба ви не знали, що така людина, як я, звичайно, вгадає?
<p>16 Іуда сказав: що нам сказати господарю нашому? що говорити? чим виправдовуватися? Бог знайшов неправду рабів твоїх; ось, ми раби господарю нашому, і ми, і той, у чиїх руках знайшлася чаша.
<p>17 Але [Йосиф] сказав: ні, я цього не зроблю; той, у чиїх руках знайшлася чаша, буде мені рабом, а ви йдіть з миром до батька вашого.
<p>18 І підійшов Іуда до нього і сказав: господарю мій, дозволь рабові твоєму сказати слово у вуха господаря мого, і не прогнівайся на раба твого, бо ти те саме, що фараон.
<p>19 Господар мій запитував рабів своїх, говорячи: чи є у вас батько або брат?
<p>20 Ми сказали господарю нашому, що у нас є батько старий, і [у нього] молодший син, син старости, брат якого помер, а він залишився один <i>від</i> матері своєї, і батько любить його.
<p>21 Ти ж сказав рабам твоїм: приведіть його до мене, щоб мені поглянути на нього.
<p>22 Ми сказали господарю нашому: отрок не може залишити батька свого, і якщо він залишить батька свого, то цей помре.
<p>23 Але ти сказав рабам твоїм: якщо не прийде з вами менший брат ваш, то ви більше не з’являйтеся перед моїм лицем.
<p>24 Коли ми прийшли до раба твого, батька нашого, то переказали йому слова господаря мого.
<p>25 І сказав батько наш: підіть знову, купіть нам трохи їжі.
<p>26 Ми сказали: не можна нам іти; а якщо буде з нами менший брат наш, то підемо; тому що не можна нам бачити лиця тієї людини, якщо не буде з нами найменшого брата нашого.
<p>27 І сказав нам раб твій, батько наш: ви знаєте, що дружина моя народила мені двох <i>синів</i>;
<p>28 один пішов від мене, і я сказав: очевидно, він розтерзаний; і я не бачив його донині;
<p>29 якщо і цього візьмете від очей моїх, і трапиться з ним нещастя, то зведете ви сивину мою з печаллю у могилу.
<p>30 Тепер якщо я прийду до раба твого, батька нашого, і не буде з нами отрока, з душею якого пов’язана душа його,
<p>31 то він, побачивши, що немає отрока, помре; і зведуть раби твої сивину раба твого, батька нашого, із печаллю в могилу.
<p>32 При цьому я, раб твій, взявся відповідати за отрока батькові моєму, сказавши: якщо не приведу його до тебе [і не поставлю його перед тобою], то залишусь я винним перед батьком моїм на всі дні життя.
<p>33 Отже, нехай я, раб твій, замість отрока залишуся рабом у господаря мого, а отрок нехай іде з братами своїми:
<p>34 бо як піду я до батька мого, коли отрока не буде зі мною? я побачив би біду, що осягла б батька мого.
<h4>45</h4>
<p>1 Йосиф не міг більш утримуватися при всіх, що стояли біля нього і закричав: виведіть від мене усіх. І не залишалося при Йосифові нікого, коли він відкрився братам своїм.
<p>2 І голосно заридав він, і почули єгиптяни, і почув дім фараонів.
<p>3 І сказав Йосиф братам своїм: я — Йосиф, чи живий ще батько мій? Але брати його не могли відповідати йому, тому що вони зніяковіли перед ним.
<p>4 І сказав Йосиф братам своїм: підійдіть до мене. Вони підійшли. Він сказав: я — Йосиф, брат ваш, якого ви продали в Єгипет;
<p>5 але тепер не засмучуйтеся і не шкодуйте про те, що ви продали мене сюди, тому що Бог послав мене перед вами для збереження вашого життя;
<p>6 тому що тепер два роки голоду на землі: [залишається] ще п’ять років, в які ні орати, ні жати не будуть;
<p>7 Бог послав мене перед вами, щоб залишити вас на землі і зберегти ваше життя великим визволенням.
<p>8 Отже, не ви послали мене сюди, але Бог, Який і поставив мене батьком фараонові і господарем в усьому домі його і владикою по всій землі Єгипетській.
<p>9 Йдіть швидше до батька мого і скажіть йому: так говорить син твій Йосиф: Бог поставив мене господарем над усім Єгиптом; прийди до мене, не барися;
<p>10 ти будеш жити в землі Гесем; і будеш біля мене, ти, і сини твої, і сини синів твоїх, і дрібна і велика худоба твоя, й усе твоє;
<p>11 і прогодую тебе там, бо голод буде ще п’ять років, щоб не зубожів ти і дім твій і все твоє.
<p>12 І ось, очі ваші й очі брата мого Веніаміна бачать, що це мої уста говорять з вами;
<p>13 скажіть же батькові моєму про всю славу мою в Єгипті і про все, що ви бачили, і приведіть швидше батька мого сюди.
<p>14 Й упав він на шию Веніаміну, брату своєму, і плакав; і Веніамін плакав на шиї його.
<p>15 І цілував усіх братів своїх і плакав, обіймаючи їх. Потім говорили з ним брати його.
<p>16 Дійшла до дому фараона чутка, що прийшли брати Йосифа; і приємно було фараонові і рабам його.
<p>17 І сказав фараон Йосифові: скажи братам твоїм: ось що зробіть: нав’ючте худобу вашу [хлібом] і йдіть у землю Ханаанську;
<p>18 і візьміть батька вашого і сім’ї ваші і прийдіть до мене; я дам вам краще [місце] в землі Єгипетській, і ви будете їсти плоди землі.
<p>19 Тобі ж повеліваю сказати їм: зробіть це: візьміть собі з землі Єгипетської колісниці для дітей ваших і для дружин ваших, і привезіть батька вашого і прийдіть;
<p>20 і не шкодуйте речей ваших, бо найкраще з усієї землі Єгипетської <i>дам</i> вам.
<p>21 Так і зробили сини Ізраїлеві. І дав їм Йосиф колісниці за наказом фараона, і дав їм запас на дорогу,
<p>22 кожному з них він дав переміну одягу, а Веніаміну дав триста срібників і п’ять перемін одягу;
<p>23 також і батькові своєму послав десять ослів, нав’ючених кращими <i>здобутками</i> єгипетськими, і десять ослиць, нав’ючених зерном, хлібом і припасами батькові своєму на дорогу.
<p>24 І відпустив братів своїх, і вони пішли. І сказав їм: не сваріться на дорозі.
<p>25 І пішли вони з Єгипту, і прийшли в землю Ханаанську до Якова, батька свого,
<p>26 і сповістили його, сказавши: Йосиф [син твій] живий і тепер володарює над усією землею Єгипетською. Але серце його збентежилося, тому що він не вірив їм.
<p>27 Коли ж вони переказали йому всі слова Йосифа, які він говорив їм, і коли побачив колісниці, що прислав Йосиф, щоб везти його, тоді ожив дух Якова, батька їх,
<p>28 і сказав Ізраїль: досить [цього для мене], ще живий син мій Йосиф; піду й побачу його, поки не помру.
<h4>46</h4>
<p>1 І вирушив Ізраїль з усім, що в нього було, і прийшов у Вирсавію, і приніс жертви Богу батька свого Ісаака.
<p>2 І сказав Бог Ізраїлю у видінні нічному: Якове! Якове! Він сказав: ось я.
<p>3 <i>Бог</i> сказав: Я Бог, Бог батька твого; не бійся йти в Єгипет, тому що там породжу від тебе народ великий;
<p>4 Я піду з тобою в Єгипет, Я і виведу тебе назад. Йосиф своєю рукою закриє очі <i>твої</i>.
<p>5 Яків вирушив з Вирсавії; і повезли сини Ізраїлеві Якова, батька свого, і дітей своїх, і дружин своїх на колісницях, які послав фараон, щоб привезти його.
<p>6 І взяли вони худобу свою і майно своє, що придбали в землі Ханаанській, і прийшли в Єгипет, — Яків і весь рід його з ним.
<p>7 Синів своїх і онуків своїх із собою, дочок своїх і онучок своїх і весь рід свій привів він із собою в Єгипет.
<p>8 Ось імена синів Ізраїлевих, що прийшли в Єгипет: Яків і сини його. Первісток Якова Рувим.
<p>9 Сини Рувима: Ханох і Фаллу, Хецрон і Хармі.
<p>10 Сини Симеона: Іємуїл та Іамин, і Огад, і Іахин, і Цохар, і Саул, син хананеянки.
<p>11 Сини Левія: Гирсон, Кааф і Мерарі.
<p>12 Сини Іуди: Ір і Онан, і Шела, і Фарес, і Зара; але Ір і Онан померли в землі Ханаанській. Сини Фареса були: Есром і Хамул.
<p>13 Сини Іссахара: Фола і Фува, Іов і Шимрон.
<p>14 Сини Завулона: Серед і Елон, і Іахлеїл.
<p>15 Це сини Лії, яких вона народила Якову в Месопотамії, і Діну, дочку його. Всіх душ синів його і дочок його — тридцять три.
<p>16 Сини Гада: Цифіон і Хаггі, Шуні й Ецбон, Ері й Ароді й Арелі.
<p>17 Сини Асира: Імна та Ішва, й Ішви, і Бриа, і Серах, сестра їхня. Сини Бриї: Хевер і Малхиїл.
<p>18 Це сини Зелфи, яку Лаван дав Лії, дочці своїй; вона народила їх Якову шістнадцять душ.
<p>19 Сини Рахилі, дружини Якова: Йосиф і Веніамін.
<p>20 І народилися у Йосифа в землі Єгипетській Манассія та Єфрем, яких народила ему Асенефа, дочка Потифера, жреця Іліопольського.
<p>21 Сини Веніаміна: Бела і Бехер і Ашбел; [сини Бели були:] Гера і Нааман, Ехі і Рош, Муппим і Хуппим і Ард.
<p>22 Це сини Рахилі, що народилися в Якова, усього чотирнадцять душ.
<p>23 Син Дана: Хушим.
<p>24 Сини Неффалима: Іахцеїл і Гуні, й Ієцер, і Шиллем.
<p>25 Це сини Валли, яку дав Лаван дочці своїй Рахилі; вона народила їх Якову всього сім душ.
<p>26 Усіх душ, що прийшли з Яковом в Єгипет, що пішли зі стегон його, крім дружин синів Яковових, усього шістдесят шість душ.
<p>27 Синів Йосифа, які народилися у нього в Єгипті, дві душі. Всіх душ дому Яковового, що прийшли [з Яковом] у Єгипет, сімдесят [п’ять].
<p>28 Іуду послав він перед собою до Йосифа, щоб він показав шлях у Гесем. І прийшли в землю Гесем.
<p>29 Йосиф запряг колісницю свою і виїхав назустріч Ізраїлю, батькові своєму, в Гесем, і, побачивши його, упав на шию його, і довго плакав на шиї його.
<p>30 І сказав Ізраїль Йосифові: помру я тепер, побачивши лице твоє, бо ти ще живий.
<p>31 І сказав Йосиф братам своїм і дому батька свого: я піду, сповіщу фараона і скажу йому: брати мої і дім батька мого, які були в землі Ханаанській, прийшли до мене;
<p>32 ці люди пастухи овець, бо скотарі вони; і дрібна і велика худоба своя, й усе, що у них, привели вони.
<p>33 Якщо фараон покличе вас і скаже: яке заняття ваше?
<p>34 то ви скажіть: ми, раби твої, скотарями були від юности нашої донині, і ми і батьки наші, щоб вас оселили в землі Гесем. Тому що мерзота є для єгиптян усякий пастух овець.
<h4>47</h4>
<p>1 І прийшов Йосиф і сповістив фараона і сказав: батько мій і брати мої, із дрібною і великою худобою своєю і з усім, що у них, прийшли з землі Ханаанської; і ось, вони в землі Гесем.
<p>2 І з братів своїх він узяв п’ять чоловік і представив їх фараону.
<p>3 І сказав фараон братам його: яке ваше заняття? Вони сказали фараонові: пастухи овець раби твої, і ми і батьки наші.
<p>4 І сказали вони фараонові: ми прийшли пожити в цій землі, тому що немає пасовищ для худоби рабів твоїх, бо в землі Ханаанській сильний голод; отже, дозволь оселитися рабам твоїм у землі Гесем.
<p>5 І сказав фараон Йосифові: батько твій і брати твої прийшли до тебе;
<p>6 земля Єгипетська перед тобою; на кращому місці землі осели батька твого і братів твоїх; нехай живуть вони в землі Гесем; і якщо знаєш, що між ними є здібні люди, постав їх доглядачами над моєю худобою.
<p>7 І привів Йосиф Якова, батька свого, і представив його фараону; і благословив Яків фараона.
<p>8 Фараон сказав Якову: скільки років життя твого?
<p>9 Яків сказав фараону: днів подорожування мого сто тридцять років; малі і нещасні дні життя мого і не досягли років життя батьків моїх у днях подорожування їх.
<p>10 І благословив фараона Яків і вийшов від фараона.
<p>11 І оселив Йосиф батька свого і братів своїх, і дав їм володіння в землі Єгипетській, у кращій частині землі, у землі Раамсес, як повелів фараон.
<p>12 І забезпечував Йосиф батька свого і братів своїх і весь дім батька свого хлібом, за потребою кожної родини.
<p>13 І не було хліба по всій землі, тому що голод дуже посилився, і були виснажені від голоду земля Єгипетська і земля Ханаанська.
<p>14 Йосиф зібрав усе срібло, яке було в землі Єгипетській і в землі Ханаанській, за хліб, який купували, і вніс Йосиф срібло в дім фараонів.
<p>15 І срібло вичерпалося в землі Єгипетській і у землі Ханаанській. Усі єгиптяни прийшли до Йосифа і говорили: дай нам хліба; навіщо нам помирати перед тобою, тому що срібло закінчилося у нас?
<p>16 Йосиф сказав: приганяйте худобу вашу, і я буду давати вам [хліб] за худобу вашу, якщо срібло закінчилося у вас.
<p>17 І приганяли вони до Йосифа худобу свою; і давав їм Йосиф хліб за коней, і за отари дрібної худоби, і за стада великої худоби, і за ослів; і постачав їм хліб у той рік за всю худобу їхню.
<p>18 І минув цей рік; і прийшли до нього на другий рік і сказали йому: не приховаємо від господаря нашого, що срібло вичерпалося і стада худоби нашої у господаря нашого; нічого не залишилося у нас перед господарем нашим, крім тіл наших і земель наших;
<p>19 для чого нам гинути на очах твоїх, і нам і землям нашим? купи нас і землі наші за хліб, і ми з землями нашими будемо рабами фараону, а ти дай нам насіння, щоб нам бути живими і не вмерти, і щоб не спустошилася земля.
<p>20 І купив Йосиф усю землю Єгипетську для фараона, тому що продали єгиптяни кожен своє поле, бо голод долав їх. І дісталася земля фараону.
<p>21 І зробив він народ рабами від одного кінця Єгипту до іншого.
<p>22 Тільки землі жерців не купив [Йосиф], тому що жерцям від фараона виділена була ділянка, і вони годувалися зі своєї ділянки, яку дав їм фараон; тому і не продали землі своєї.
<p>23 І сказав Йосиф народу: ось, я купив тепер для фараона вас і землю вашу; ось вам насіння, і засівайте землю;
<p>24 коли будуть жнива, віддавайте п’яту частину фараону, а чотири частини залишаться вам на засівання поля, на прогодування вам і тим, хто в домах ваших, і на їжу дітям вашим.
<p>25 Вони сказали: ти врятував нам життя; нехай знайдемо милість в очах господаря нашого і нехай будемо рабами фараона.
<p>26 І поставив Йосиф за закон землі Єгипетській, навіть до цього дня: п’яту частину давати фараонові, за винятком тільки землі жерців, яка не належала фараонові.
<p>27 І жив Ізраїль у землі Єгипетській, у землі Гесем, і володіли вони нею, і плодилися, і дуже розмножились.
<p>28 І жив Яків у землі Єгипетській сімнадцять років; і було днів Якова, років життя його, сто сорок сім років.
<p>29 І прийшов час Ізраїлю померти, і покликав він сина свого Йосифа і сказав йому: якщо я знайшов благовоління в очах твоїх, поклади руку твою під стегно моє і <i>клянись</i>, що ти зробиш мені милість і правду, не поховаєш мене в Єгипті,
<p>30 щоб мені лягти з батьками моїми; винесеш мене з Єгипту і поховаєш мене в їхній гробниці. <i>Йосиф</i> сказав: зроблю за словом твоїм.
<p>31 І сказав: клянися мені. І клявся йому. І поклонився Ізраїль до узголів’я постелі .
<h4>48</h4>
<p>1 Після того Йосифові сказали: ось, батько твій хворий. І він узяв з собою двох синів своїх, Манассію і Єфрема [і пішов до Якова].
<p>2 Якова сповістили і сказали: ось, син твій Йосиф іде до тебе. Ізраїль зібрав сили свої і сів на постелі.
<p>3 І сказав Яків Йосифові: Бог Всемогутній явився мені в Лузі, в землі Ханаанській, і благословив мене,
<p>4 і сказав мені: ось, Я розплоджу тебе, і розмножу тебе, і породжу від тебе безліч народів, і дам землю цю нащадкам твоїм після тебе, у вічне володіння.
<p>5 І нині два сини твої, які народилися тобі в землі Єгипетській, до мого прибуття до тебе в Єгипет, мої вони; Єфрем і Манассія, як Рувим і Симеон, будуть мої;
<p>6 діти ж твої, які народяться від тебе після них, будуть твої; вони під ім’ям братів своїх будуть іменуватися в їхньому наслідді.
<p>7 Коли я йшов з Месопотамії, померла в мене Рахиль [мати твоя] у землі Ханаанській, по дорозі, не дійшовши трохи до Ефрафи, і я поховав її там по дорозі до Ефрафи, що <i>нині</i> Вифлеєм.
<p>8 І побачив Ізраїль синів Йосифа і сказав: хто це?
<p>9 І сказав Йосиф батькові своєму: це сини мої, яких Бог дав мені тут. [Яків] сказав: підведи їх до мене, і я благословлю їх.
<p>10 Очі ж Ізраїлеві притупилися від старости; не міг він бачити <i>ясно. Йосиф</i> підвів їх до нього, і він поцілував їх і обійняв їх.
<p>11 І сказав Ізраїль Йосифу: не сподівався я бачити твоє лице; але ось, Бог показав мені і дітей твоїх.
<p>12 І відвів їх Йосиф від колін його і поклонився йому лицем своїм до землі.
<p>13 І взяв Йосиф обох [синів своїх], Єфрема у праву свою руку навпроти лівої Ізраїля, а Манассію в ліву навпроти правої Ізраїля, і підвів до нього.
<p>14 Але Ізраїль простяг праву руку свою і поклав на голову Єфрема, хоча цей був менший, а ліву на голову Манассії. З наміром поклав він так руки свої, хоча Манассія був первістком.
<p>15 І благословив Йосифа і сказав: Бог, перед Яким ходили батьки мої Авраам та Ісаак, Бог, Який пасе мене з тих пір, як я існую, до цього дня,
<p>16 ангел, що визволяє мене від усякого зла, нехай благословить отроків цих; нехай буде на них наречене ім’я моє й ім’я батьків моїх Авраама та Ісаака, і нехай виростуть вони в безліч посеред землі.
<p>17 І побачив Йосиф, що батько його поклав праву руку свою на голову Єфрема; і прикро було йому через це. І взяв він руку батька свого, щоб перекласти її з голови Єфрема на голову Манассії,
<p>18 і сказав Йосиф батькові своєму: не так, батьку мій, бо це — первісток; поклади на його голову праву руку твою.
<p>19 Але батько його не погодився і сказав: знаю, сину мій, знаю; і від нього народиться народ, і він буде великим; але менший його брат буде більшим за нього, і від сімені його народиться численний народ.
<p>20 І благословив їх у той день, говорячи: тобою буде благословляти Ізраїль, говорячи: Бог нехай вчинить тобі, як Єфрему і Манассії. І поставив Єфрема вище за Манассію.
<p>21 І сказав Ізраїль Йосифові: ось, я вмираю; і Бог буде з вами і поверне вас у землю батьків ваших;
<p>22 я даю тобі, переважно перед братами твоїми, одну ділянку, яку я взяв з рук аморреїв мечем моїм і луком моїм.
<h4>49</h4>
<p>1 І покликав Яків синів своїх і сказав: зберіться, і я сповіщу вам, що буде з вами у грядущі дні;
<p>2 зійдіться і послухайте, сини Якова, послухайте Ізраїля, батька вашого.
<p>3 Рувиме, первістку мій! ти — кріпкість моя і початок сили моєї, верх достоїнства і верх могутности;
<p>4 але ти бушував, як вода, — не будеш мати переваги, бо ти зійшов на ложе батька твого, ти осквернив постіль мою, [на яку] зійшов.
<p>5 Симеон і Левій брати, знаряддя жорстокости мечі їхні;
<p>6 в раду їх нехай не ввійде душа моя, і до зібрання їх нехай не прилучиться слава моя, бо вони у гніві своєму убили мужа і з примхи своєї перерізали жили тельця;
<p>7 проклятий гнів їх, бо жорстокий, і розлюченість їх, тому що люта; розділю їх в Якові і розсію їх в Ізраїлі.
<p>8 Іудо! тебе хвалитимуть брати твої. Рука твоя на хребті ворогів твоїх; поклоняться тобі сини батька твого.
<p>9 Молодий лев Іуда, піднімається зі здобичі, син мій. Схилився він, ліг, як лев і як левиця: хто підніме його?
<p>10 Не відійде скіпетр від Іуди і законодавець від стегон його, доки не прийде Примиритель, і Йому покірність народів.
<p>11 Він прив’язує до виноградної лози осля своє і до лози кращого винограду сина ослиці своєї; миє у вині одяг свій і у крові грон убрання своє;
<p>12 блискучі очі [його] від вина, і білі зуби [його] від молока.
<p>13 Завулон біля берега морського буде жити і біля пристані корабельної, і межа його до Сидона.
<p>14 Іссахар осел міцний, що лежить між протоками вод;
<p>15 і побачив він, що спокій добрий, і що земля приємна: і схилив плечі свої для носіння тягаря і став працювати на виплату данини.
<p>16 Дан буде судити народ свій, як одне з колін Ізраїля;
<p>17 Дан буде змієм на дорозі, аспидом на путі, що вражає ногу коня, так що вершник його впаде назад.
<p>18 На допомогу твою сподіваюся, Господи!
<p>19 Гад, — натовп буде тіснити його, але він відтіснить його по п’ятах.
<p>20 Для Асира — занадто ситний хліб його, і він буде постачати царські страви.
<p>21 Неффалим — теревинф рослий, що розпускає прекрасні гілки .
<p>22 Йосиф — віття плодоносного <i>дерева</i>, віття плодоносного <i>дерева</i> над джерелом; гілки його простягаються над стіною;
<p>23 засмучували його, і стріляли і ворогували проти нього стрільці,
<p>24 але твердим залишився лук його, і міцні м’язи рук його, від рук могутнього <i>Бога</i> Якового. Звідти Пастир і твердиня Ізраїлева,
<p>25 від Бога батька твого, <i>Який</i> нехай і допоможе тобі, і від Всемогутнього, Який нехай і благословить тебе благословеннями небесними звище, благословеннями безодні, що лежить долі, благословеннями сосків і утроби,
<p>26 благословеннями батька твого, які перевищують благословення гір давніх і приємності пагорбів вічних; нехай будуть вони на голові Йосифа і на тімені обраного між братами своїми.
<p>27 Веніамін, хижий вовк, вранці буде їсти ловитву і ввечері буде ділити здобич.
<p>28 Ось усі дванадцять колін Ізраїлевих; і ось що сказав їм батько їх; і благословив їх, і дав їм благословення, кожному своє.
<p>29 І заповідав він їм і сказав їм: я прилучаюся до народу мого; поховайте мене з батьками моїми в печері, яка на полі Ефрона хеттеянина,
<p>30 у печері, яка на полі Махпела, що перед Мамре, у землі Ханаанській, яку [печеру] купив Авраам з полем у Ефрона хеттеянина у власність для поховання;
<p>31 там поховали Авраама і Сарру, дружину його; там поховали Ісаака і Ревекку, дружину його; і там поховав я Лію;
<p>32 це поле і печера, яка на ньому, куплена у синів Хеттеєвих.
<p>33 І закінчив Яків заповіт синам своїм, і поклав ноги свої на постіль, і помер, і приєднався до народу свого.
<h4>50</h4>
<p>1 Йосиф упав на лице батька свого, і плакав над ним, і цілував його.
<p>2 І повелів Йосиф слугам своїм — лікарям, бальзамувати батька його; і лікарі набальзамували Ізраїля.
<p>3 І виповнилося йому сорок днів, бо стільки днів потрібно для бальзамування, і оплакували його єгиптяни сімдесят днів.
<p>4 Коли ж минули дні плачу по ньому, Йосиф сказав придворним фараона, говорячи: якщо я знайшов благовоління в очах ваших, то скажіть фараонові так:
<p>5 батько мій закляв мене, сказавши: ось, я вмираю; у гробі моєму, який я викопав собі в землі Ханаанській, там поховай мене. І тепер хотів би я піти і поховати батька мого і повернутися. [Слова Йосифа переказали фараонові.]
<p>6 І сказав фараон: піди і поховай батька твого, як він закляв тебе.
<p>7 І пішов Йосиф ховати батька свого. І пішли з ним усі слуги фараона, старійшини дому його й усі старійшини землі Єгипетської,
<p>8 і весь дім Йосифа, і брати його, і дім батька його. Тільки дітей своїх і дрібну й велику худобу свою залишили в землі Гесем.
<p>9 З ним вирушили також колісниці і вершники, так що зібрання було дуже великим.
<p>10 І дійшли вони до Горен-гаатада при Йордані і плакали там плачем великим і дуже сильним; і зробив <i>Йосиф</i> плач по батькові своєму сім днів.
<p>11 І бачили жителі землі тієї, хананеї, плач у Горен-гаатаді, і сказали: великий плач цей у єгиптян! Тому наречено ім’я [місцю] тому: плач єгиптян, що при Йордані.
<p>12 І зробили сини <i>Яковові</i> з ним, як він заповів їм;
<p>13 і віднесли його сини його в землю Ханаанську і поховали його в печері на полі Махпела, яку купив Авраам з полем у власність для поховання у Ефрона хеттеянина, перед Мамре.
<p>14 І повернувся Йосиф у Єгипет, сам і брати його і всі, що ходили з ним ховати батька його, після погребіння ним батька свого.
<p>15 І побачили брати Йосифові, що помер батько їх, і сказали: що, коли Йосиф зненавидить нас і захоче помститися нам за все зло, яке ми йому зробили?
<p>16 І послали вони сказати Йосифові: батько твій перед смертю своєю заповів, говорячи:
<p>17 так скажіть Йосифові: прости братам твоїм провину і гріх їх, оскільки вони зробили тобі зло. І нині прости провини рабів Бога батька твого. Йосиф плакав, коли йому говорили це.
<p>18 Прийшли і самі брати його, і упали перед лицем його, і сказали: ось, ми раби тобі.
<p>19 І сказав Йосиф: не бійтеся, тому що я боюся Бога;
<p>20 ось, ви замишляли проти мене зло; але Бог перетворив це на добро, щоб зробити те, що тепер є: зберегти життя великій кількості людей;
<p>21 отже, не бійтеся: я буду годувати вас і дітей ваших. І заспокоїв їх і говорив по серцю їх.
<p>22 І жив Йосиф у Єгипті сам і дім батька його; жив же Йосиф усього сто десять років.
<p>23 І бачив Йосиф дітей у Єфрема до третього роду, також і сини Махира, сина Манассіїного, народилися на коліна Йосифа.
<p>24 І сказав Йосиф братам своїм: я вмираю, але Бог відвідає вас і виведе вас із землі цієї у землю, про яку клявся Аврааму, Ісааку і Якову.
<p>25 І закляв Йосиф синів Ізраїлевих, говорячи: Бог відвідає вас, і ви винесіть кості мої звідси.
<p>26 І помер Йосиф ста десяти років. І набальзамували його і поклали в ковчег у Єгипті.
