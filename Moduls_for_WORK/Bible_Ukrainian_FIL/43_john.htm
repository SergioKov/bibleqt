<h2></h2>
<h4>1</h4>
<p>1 Споконвіку було Слово, і Слово було у Бога, і Слово було Бог.
<p>2 Воно було споконвіку в Бога.
<p>3 Все через Нього сталось, і без Нього ніщо не сталося, що сталося.
<p>4 У Ньому було життя, і життя було світлом людям.
<p>5 І світло в темряві світить, і темрява не огорнула його.
<p>6 Був чоловік, посланий від Бога; ім’я йому Іоан.
<p>7 Він прийшов для свідчення, щоб свідчити про Світло, щоб усі увірували через нього.
<p>8 Він не був світлом, але був посланий, щоб свідчити про Світло.
<p>9 Було Світло істинне, що освітлює кожну людину, яка приходить у світ.
<p>10 У світі був, і світ через Нього постав, і світ Його не пізнав.
<p>11 До своїх прийшов, і свої Його не прийняли.
<p>12 А тим, які прийняли Його, що вірують в ім’я Його, дав силу дітьми Божими бути,
<p>13 які не від крови, не від похоті плотської, не від хотіння чоловічого, а від Бога народилися.
<p>14 І Слово стало плоттю, і вселилося між нами, повне благодаті й істини; і ми бачили славу Його, славу, як Єдинородного від Отця.
<p>15 Іоан свідчить про Нього і голосно каже: це Той, про Кого я говорив; Той, Хто йде за мною, став попереду мене, бо раніше від мене був.
<p>16 І від повноти Його ми всі прийняли і благодать на благодать,
<p>17 бо закон був даний через Мойсея; а благодать і істина через Ісуса Христа сталися.
<p>18 Бога ніхто не бачив ніколи; Єдинородний Син, Який у лоні Отця, Він явив.
<p>19 І ось свідчення Іоана, коли юдеї послали з Єрусалима священиків і левитів спитати його: хто ти є?
<p>20 Він визнав, і не зрікся, і визнав, що: я — не Христос.
<p>21 І запитали його: то хто ж ти? Чи не Ілля? Він сказав: ні. Ти пророк? Він відповів: ні.
<p>22 Тоді сказали йому: хто ж ти такий? Щоб нам відповідь дати тим, що послали нас; що ти скажеш про самого себе?
<p>23 Він сказав: я глас вопіющого в пустелі; приготуйте путь Господеві, як сказав Ісая пророк.
<p>24 А посланці були від фарисеїв.
<p>25 І вони запитали його і сказали йому: що ж ти хрестиш, якщо ти не є Христос, ні Ілля, ні пророк?
<p>26 Іоан сказав їм у відповідь: я хрещу водою; але серед вас стоїть Той, Кого ви не знаєте;
<p>27 Він гряде за мною, але переді мною був; я недостойний розв’язати ремінь взуття Його.
<p>28 Це сталося у Вифаварі по той бік Йордану, де хрестив Іоан.
<p>29 Наступного дня бачить Іоан Ісуса, Який іде до нього, і говорить: ось Агнець Божий, Який бере на себе гріхи світу.
<p>30 Це Той, про Якого я сказав: за мною гряде Муж, Який переді мною був, бо Він був раніше від мене.
<p>31 Я не знав Його; але прийшов хрестити водою для того, щоб Він явився Ізраїлеві.
<p>32 І свідчив Іоан, кажучи: я бачив Духа, Який сходив з неба, мов голуб, і перебував на Ньому.
<p>33 Я не знав Його; але Той, Хто послав мене хрестити водою, сказав мені: на Кому побачиш Духа, Який сходить і перебуває на Ньому, Той хреститиме Духом Святим.
<p>34 І я бачив і засвідчив, що Цей є Син Божий.
<p>35 Наступного дня знову стояв Іоан з двома з його учнів.
<p>36 І, побачивши Ісуса, Який ішов, сказав: ось Агнець Божий.
<p>37 Почувши від нього ці слова, обидва учні пішли за Ісусом.
<p>38 Ісус же, обернувшись і побачивши, що вони йдуть за Ним, говорить їм: чого ви шукаєте? Вони сказали Йому: Равві [що означає: Учителю]! Де Ти живеш?
<p>39 Говорить їм: підіть і побачите. Вони пішли і побачили, де Він живе; і пробули у Нього той день, а було близько десятої години.
<p>40 Одним з тих двох, які чули від Іоана про Ісуса і пішли за Ним, був Андрій, брат Симона-Петра.
<p>41 Він спочатку розшукав брата свого Симона і каже йому: ми знайшли Месію, що означає: Христос.
<p>42 І привів його до Ісуса. Ісус же, поглянувши на нього, сказав: ти — Симон, син Іони; ти наречешся Кифа, що означає камінь [Петро].
<p>43 Наступного дня Ісус захотів йти до Галилеї; і знаходить Филипа, і каже йому: йди за Мною.
<p>44 Филип же був з Вифсаїди, з одного міста з Андрієм і Петром.
<p>45 Филип знаходить Нафанаїла і каже йому: ми знайшли Того, про Якого писали Мойсей у законі і пророки, Ісуса, сина Йосифа, з Назарета.
<p>46 Але Нафанаїл сказав йому: чи може щось добре бути з Назарета? Филип говорить йому: піди і подивись.
<p>47 Ісус, побачивши Нафанаїла, який ішов до Нього, говорить про нього: ось воістину ізраїльтянин, у якому нема лукавства.
<p>48 Нафанаїл говорить Йому: звідки Ти мене знаєш? Ісус відповів йому: перше ніж покликав тебе Филип, Я бачив тебе під смоковницею.
<p>49 Нафанаїл відповів Йому: Учителю! Ти — Син Божий, Ти — Цар Ізраїлів.
<p>50 Ісус сказав йому у відповідь: через те, що Я сказав тобі, що бачив тебе під смоковницею, ти віруєш; більше цього побачиш.
<p>51 І говорить йому: істинно, істинно кажу вам: віднині побачите небо відкрите і ангелів Божих, які піднімаються і спускаються над Сином Людським.
<h4>2</h4>
<p>1 На третій день було весілля в Кані галилейській, і Мати Ісусова була там.
<p>2 Був також запрошений на весілля Ісус з учениками Його.
<p>3 Коли не вистачило вина, Мати Ісуса каже Йому: вина не мають.
<p>4 Ісус говорить Їй: що Мені і Тобі, Жоно? Ще не прийшов час Мій.
<p>5 Мати Його говорить слугам: що скаже Він вам, те зробіть.
<p>6 Було ж тут шість кам’яних водоносів, що стояли за звичаєм для очищення юдейського, кожен вміщав по дві чи по три міри.
<p>7 Ісус говорить їм: наповніть посудини водою. І наповнили їх до верху.
<p>8 І говорить їм: тепер зачерпніть і несіть до розпорядника весілля. І понесли.
<p>9 Коли ж розпорядник покуштував воду, що стала вином [а він не знав, звідки це вино, знали ж тільки слуги, які набирали воду], тоді розпорядник кличе жениха
<p>10 і говорить йому: кожна людина спочатку добре вино подає, а коли нап’ються, тоді гірше; а ти добре вино зберіг аж досі.
<p>11 Так поклав Ісус початок чудесам у Кані галилейській і явив славу Свою; і увірували в Нього ученики Його.
<p>12 Після цього прийшов Ісус до Капернаума, Сам і Мати Його, і брати Його, і ученики Його; і пробули там небагато днів.
<p>13 Наближалася Пасха юдейська, і Ісус прийшов до Єрусалима.
<p>14 І знайшов, що в храмі продавали волів, овець і голубів, і сиділи міняльники грошей.
<p>15 І, зробивши бич з вірьовок, вигнав з храму всіх, овець і волів; і розсипав гроші міняльників, а столи їхні поперекидав.
<p>16 І сказав продавцям голубів: візьміть це звідси і не робіть дому Отця Мого домом торгівлі.
<p>17 При цьому ученики Його згадали, що написано: ревність до дому Твого з’їдає Мене.
<p>18 На це юдеї сказали Йому: яке знамення покажеш нам, що маєш владу так чинити?
<p>19 Ісус сказав їм у відповідь: зруйнуйте храм цей, і Я за три дні поставлю його.
<p>20 На це сказали юдеї: сорок шість років будувався храм цей, а Ти за три дні поставиш його?
<p>21 Він же говорив про храм тіла Свого.
<p>22 Коли ж Він воскрес з мертвих, то згадали ученики Його, що Він казав їм це, і повірили Писанню і слову, яке сказав Ісус.
<p>23 І коли Він був у Єрусалимі на святі Пасхи, багато хто увірував в ім’я Його, побачивши чудеса, які Він творив.
<p>24 Але Сам Ісус не ввіряв Себе їм, бо знав усіх;
<p>25 і не треба було Йому, щоб хтось засвідчив про людину, бо Сам знав, що було в людині.
<h4>3</h4>
<p>1 Був же чоловік з фарисеїв на ім’я Никодим, начальник юдейський.
<p>2 Він уночі прийшов до Ісуса і сказав Йому: Учителю, ми знаємо, що Ти Учитель, Який прийшов від Бога; бо ніхто не може таких чудес творити, які Ти твориш, якби Бог не був з ним.
<p>3 Ісус сказав йому у відповідь: істинно, істинно кажу тобі: якщо хто не народиться звище, не може бачити Царства Божого.
<p>4 Никодим говорить Йому: як може людина народитися, будучи старою? Хіба вона може вдруге ввійти в утробу матері своєї і народитися?
<p>5 Ісус відповів: істинно, істинно кажу тобі: якщо хто не народиться водою і Духом, не може увійти в Царство Боже.
<p>6 Народжене від плоті є плоть, а народжене від Духа є дух.
<p>7 Не дивуйся тому, що Я сказав тобі; треба вам народитися звище.
<p>8 Дух дише де хоче, і голос його чуєш, але не знаєш, звідки він приходить і куди йде: так буває з кожною людиною, народженою від Духа.
<p>9 Никодим сказав Йому у відповідь: як це може бути?
<p>10 Ісус відповів йому і сказав: ти — учитель Ізраїлів, і чи цього не знаєш?
<p>11 Істинно, істинно кажу тобі: Ми говоримо про те, що знаємо, і свідчимо про те, що бачили, а ви свідчення Нашого не приймаєте.
<p>12 Якщо Я сказав вам про земне і ви не вірите, то як повірите, коли буду говорити вам про небесне?
<p>13 Ніхто не сходив на небо, тільки Той, Хто зійшов з небес, Син Людський, Сущий на небесах.
<p>14 І як Мойсей підніс змія в пустелі, так належить піднестися Синові Людському,
<p>15 щоб кожен, хто вірує в Нього, не загинув, але мав життя вічне.
<p>16 Бо так полюбив Бог світ, що віддав і Сина Свого Єдинородного, щоб усякий, хто вірує в Нього, не загинув, а мав життя вічне.
<p>17 Бо не послав Бог Сина Свого в світ, щоб судити світ, а щоб світ спасся через Нього.
<p>18 Хто вірує в Нього, не буде осуджений, а хто не вірує, вже осуджений, бо не увірував в ім’я Єдинородного Сина Божого.
<p>19 Суд полягає в тому, що світло прийшло у світ, а люди полюбили темряву більше, ніж світло, бо діла їхні були лихі;
<p>20 бо кожен, хто чинить зло, ненавидить світло і не йде до світла, щоб не викрилися діла його, бо вони злі.
<p>21 А хто чинить правду, йде до світла, щоб відкрилися діла його, бо вони чинилися в Бозі.
<p>22 Після цього прийшов Ісус з учениками Своїми в Юдейську землю, і там жив з ними і хрестив.
<p>23 Іоан же хрестив в Еноні, поблизу Салима, бо там було багато води; і приходили туди, і хрестилися,
<p>24 бо Іоан ще не був посаджений до в’язниці.
<p>25 Тоді виникла суперечка учнів Іоанових з юдеями про очищення.
<p>26 І прийшли до Іоана і сказали йому: учителю! Той, Який був з тобою по той бік Йордану, про Якого ти свідчив, ось Він хрестить, і всі йдуть до Нього.
<p>27 Іоан сказав у відповідь: не може людина приймати на себе нічого, якщо не буде дано їй з неба.
<p>28 Ви самі мені свідчите про те, що я сказав: я не Христос, але я посланий перед Ним.
<p>29 Хто має наречену, той жених, а друг жениха, стоячи і слухаючи його, радістю радіє, чуючи голос жениха. Отже, ця радість моя сповнилася.
<p>30 Йому належить рости, а мені умалятися.
<p>31 Хто приходить згори, Той над усіма є, хто від землі — земний є і по-земному говорить. Хто з неба йде, Той над усіма є.
<p>32 І що Він бачив і чув, про те й свідчить; і свідчення Його ніхто не приймає.
<p>33 Хто прийняв Його свідчення, той ствердив, що Бог є істинний.
<p>34 Бо Той, Кого послав Бог, говорить слова Божі; бо без міри дає Бог Духа.
<p>35 Отець любить Сина і все дав у руки Йому.
<p>36 Хто вірує в Сина, має життя вічне, а хто не вірує в Сина, не побачить життя, але гнів Божий перебуває на ньому.
<h4>4</h4>
<p>1 Коли ж Ісус довідався про почуте фарисеями, що Ісус більше збирає учеників і хрестить, ніж Іоан, —
<p>2 хоч Ісус Сам не хрестив, а ученики Його, —
<p>3 то залишив Юдею і знову пішов до Галилеї.
<p>4 Належало ж Йому проходити через Самарію.
<p>5 Ось приходить Він до міста самарянського, що зветься Сихар, поблизу землі, яку Яків дав синові своєму Йосифу.
<p>6 Була там криниця Якова. Ісус, утомившись з дороги, сів біля криниці, а було близько шостої години.
<p>7 Приходить жінка з Самарії набрати води. Ісус говорить їй: дай Мені напитися.
<p>8 Бо ученики Його пішли до міста, щоб купити їжі.
<p>9 Жінка-самарянка каже Йому: як Ти, будучи юдеєм, просиш напитися у мене, самарянки? Адже юдеї не знаються з самарянами.
<p>10 Ісус сказав їй у відповідь: якби ти знала дар Божий і Хто говорить тобі: дай Мені напитися, — то ти попросила б у Нього, і Він дав би тобі води живої.
<p>11 Говорить Йому жінка: Господи! Тобі і зачерпнути нема чим, а криниця глибока; звідки ж Ти маєш воду живу?
<p>12 Невже Ти більший за отця нашого Якова, який дав нам криницю оцю і сам з неї пив, і діти його, і худоба його?
<p>13 Ісус сказав їй у відповідь: всякий, хто п’є цю воду, знову буде спраглим.
<p>14 А хто питиме воду, яку дам Я йому, той не буде спраглим повік; але вода, яку дам йому Я, стане в ньому джерелом води, що тече в життя вічне.
<p>15 Говорить Йому жінка: Господи, дай мені цієї води, щоб я не хотіла пити і не приходила сюди черпати.
<p>16 Ісус говорить їй: іди поклич чоловіка свого і приходь сюди.
<p>17 Жінка сказала Йому у відповідь: не маю я чоловіка. Говорить їй Ісус: правду сказала, що чоловіка не маєш,
<p>18 бо п’ять чоловіків мала, і той, кого маєш тепер, не чоловік тобі; це ти правду сказала.
<p>19 Жінка говорить Йому: Господи, бачу, що Ти пророк.
<p>20 Батьки наші поклонялися на цій горі, а ви говорите, що місце, де належить поклонятися, знаходиться в Єрусалимі.
<p>21 Ісус говорить їй: жінко, повір Мені, що надходить час, коли будете поклонятись Отцеві, і не на цій горі, і не в Єрусалимі.
<p>22 Ви кланяєтеся тому, чого не знаєте, а ми кланяємося тому, що знаємо, бо спасіння — від юдеїв.
<p>23 Але прийде час, і нині вже є, коли справжні поклонники кланятимуться Отцеві духом та істиною, бо таких поклонників шукає Отець Собі.
<p>24 Бог є Дух, і тим, що поклоняються Йому, належить поклонятися духом та істиною.
<p>25 Жінка говорить Йому: знаю, що прийде Месія, званий Христос; коли Він прийде, сповістить нам усе.
<p>26 Ісус сказав їй: це Я, Який розмовляю з тобою.
<p>27 В цей час прийшли ученики Його і здивувалися, що Він розмовляє з жінкою; проте ніхто не сказав: чого Тобі треба? Або: про що говориш з нею?
<p>28 Тоді жінка залишила свій водонос, пішла до міста і сказала людям:
<p>29 ідіть, побачите Чоловіка, Який сказав мені про все, що я зробила; чи не Він Христос?
<p>30 Вони вийшли з міста і пішли до Нього.
<p>31 Тим часом ученики просили Його, кажучи: Учителю, їж.
<p>32 Він же сказав їм: Я маю їжу, якої ви не знаєте.
<p>33 Тому ученики говорили між собою: хіба хто приніс Йому їсти?
<p>34 Ісус говорить їм: Моя їжа є творити волю Того, Хто послав Мене, і звершити діло Його.
<p>35 Чи не кажете ви, що ще чотири місяці, і настануть жнива? А Я говорю вам: зведіть очі ваші і погляньте на ниви, як вони пополовіли і готові до жнив.
<p>36 Хто жне, той одержує нагороду і збирає плід у життя вічне, щоб і сівач, і жнець разом раділи.
<p>37 Бо про це є правдиве слово: один сіє, а інший жне.
<p>38 Я послав вас жати те, над чим ви не працювали: інші працювали, а ви ввійшли в їхню працю.
<p>39 І багато самарян з міста того увірували в Нього за словом жінки, яка засвідчила, що Він сказав їй про все, що вона зробила.
<p>40 І тому, коли прийшли до Нього самаряни, то просили Його побути в них; і Він пробув там два дні.
<p>41 І ще більше увірувало в Нього за Його словом.
<p>42 А жінці тій говорили: вже не через твої слова віруємо, бо самі чули і знаємо, що Він істинно Спаситель світу, Христос.
<p>43 Як минуло ж два дні, Він вийшов звідти і пішов до Галилеї,
<p>44 бо Сам Ісус свідчив, що пророк у своїй батьківщині не має чести.
<p>45 Коли Він прийшов до Галилеї, то галилеяни прийняли Його, побачивши все, що Він зробив в Єрусалимі під час свята, бо і вони ходили на свято.
<p>46 Отже, Ісус знову прийшов до Кани галилейської, де перетворив воду на вино. Був у Капернаумі царедворець, у якого син був хворий.
<p>47 Він, почувши, що Ісус прийшов з Юдеї в Галилею, прийшов до Нього і просив Його прийти і зцілити його сина, який був при смерті.
<p>48 Ісус сказав йому: ви не увіруєте, якщо не побачите знамень і чудес.
<p>49 Царедворець говорить Йому: Господи! Прийди, поки не помер син мій.
<p>50 Ісус каже йому: іди, син твій живий. І повірив чоловік слову, яке сказав йому Ісус, і пішов.
<p>51 Одразу, як тільки він входив, зустріли його слуги його і сказали: син твій живий.
<p>52 Він спитав у них: о котрій годині стало йому легше? Йому сказали: вчора о сьомій годині покинула його гарячка.
<p>53 Зрозумів батько, що це був саме той час, коли Ісус сказав йому: син твій живий, і увірував сам і весь дім його.
<p>54 Це вже друге чудо сотворив Ісус, повернувшись з Юдеї в Галилею.
<h4>5</h4>
<p>1 Після цього було юдейське свято, і прийшов Ісус до Єрусалима.
<p>2 В Єрусалимі ж біля Овечих воріт є купальня, що по-єврейськи зветься Вифезда, яка мала п’ять критих входів.
<p>3 У них лежало багато хворих, сліпих, кривих, сухих, що чекали руху води,
<p>4 бо ангел Господній щороку сходив у купальню і збурював воду; і хто перший входив після збурення води, той одужував, хоч би яку недугу мав.
<p>5 Тут був чоловік, який хворів тридцять вісім років.
<p>6 Ісус, побачивши, що він лежить, і знаючи, що вже довго хворіє, говорить йому: чи хочеш бути здоровим?
<p>7 Недужий відповів Йому: так, Господи! Але людини не маю, щоб, коли збуриться вода, опустила мене в купальню; коли ж я приходжу, інший вже поперед мене входить.
<p>8 Ісус говорить йому: встань, візьми постіль твою і ходи.
<p>9 І він одразу одужав, взяв постіль свою і пішов. Була ж субота у той день.
<p>10 Тому юдеї говорили зціленому: сьогодні субота, і не слід було тобі брати постіль свою.
<p>11 Він відповів їм: Хто зцілив мене, Той сказав мені: візьми постіль твою і ходи.
<p>12 Його спитали: Хто Той Чоловік, Який сказав тобі: візьми постіль твою і ходи?
<p>13 А зцілений не знав, хто Він, бо Ісус зник у натовпі, що був на тому місці.
<p>14 Потім Ісус зустрів його у храмі і сказав йому: ось ти одужав; не гріши більше, щоб з тобою не сталося чого гіршого.
<p>15 Чоловік цей пішов і сказав юдеям, що Той, Хто зцілив його, є Ісус.
<p>16 І почали юдеї переслідувати Ісуса, і шукали, як Його вбити за те, що творив такі діла в суботу.
<p>17 Ісус же говорив їм: Отець Мій донині робить, і Я роблю.
<p>18 Юдеї ще більше вишукували, як Його вбити за те, що Він не тільки порушував суботу, але й Отцем Своїм називав Бога, рівняючи Себе до Бога.
<p>19 На це Ісус сказав: істинно, істинно говорю вам: Син нічого не може творити Сам від Себе, якщо не побачить, як творить Отець; бо, що Він творить, те так само творить і Син.
<p>20 Бо Отець любить Сина і показує Йому все, що Сам творить; і покаже Йому діла більші від цих, щоб ви дивувались.
<p>21 Бо, як Отець воскрешає мертвих і оживляє, так і Син оживляє, кого хоче.
<p>22 Бо Отець не судить нікого, а весь суд віддав Синові,
<p>23 щоб усі шанували Сина, як шанують Отця; а хто не шанує Сина, той не шанує і Отця, Який послав Його.
<p>24 Істинно, істинно кажу вам: хто слово Моє слухає і вірить у Того, Хто послав Мене, той має вічне життя і на суд не приходить, а перейшов від смерти до життя.
<p>25 Істинно, істинно кажу вам, що настане час, і нині вже є, коли мертві почують голос Сина Божого і, почувши, оживуть.
<p>26 Бо як Отець має життя в Самому Собі, так і Синові дав мати життя в Самому Собі.
<p>27 І дав Йому владу суд творити, бо Він є Син Людський.
<p>28 Не дивуйтесь цьому, бо настає час, коли всі, хто в гробах, почують голос Сина Божого;
<p>29 і вийдуть ті, хто творив добро, у воскресіння життя, а ті, хто чинив зло, — у воскресіння суду.
<p>30 Я нічого не можу творити Сам від Себе. Як чую, так і суджу, і суд Мій праведний; бо не шукаю Моєї волі, а волі Отця, Який послав Мене.
<p>31 Коли Я свідчу Сам про Себе, то свідчення Моє не є істинне.
<p>32 Є інший, який свідчить про Мене; і Я знаю, що істинне те свідчення, яким він свідчить про Мене.
<p>33 Ви посилали до Іоана, і він засвідчив істину.
<p>34 А втім, Я не від людини приймаю свідчення, але говорю це для того, щоб ви спаслися.
<p>35 Він був світильник, який горів і світив; ви ж хотіли короткий час порадуватися при світлі його.
<p>36 Я ж маю свідчення більше за Іоанове: бо діла, які Отець дав Мені звершити, саме ці діла, які Я творю, свідчать про Мене, що Отець Мене послав.
<p>37 І Отець, Який послав Мене, Сам засвідчив про Мене. А ви ні голосу Його ніколи не чули, ні лиця Його ніколи не бачили;
<p>38 і не маєте слова Його, яке перебувало б у вас; бо ви не віруєте в Того, Кого Він послав.
<p>39 Дослідіть Писання, бо ви сподіваєтесь через них мати життя вічне; а вони свідчать про Мене.
<p>40 Але ви не хочете прийти до Мене, щоб мати життя.
<p>41 Не приймаю слави від людей,
<p>42 але знаю вас: ви не маєте в собі любови до Бога.
<p>43 Я прийшов в ім’я Отця Мого, і не приймаєте Мене; а коли інший прийде в ім’я своє, того приймете.
<p>44 Як ви можете вірувати, коли приймаєте славу один від одного, а слави, яка від Єдиного Бога, не шукаєте?
<p>45 Не думайте, що Я буду звинувачувати вас перед Отцем: є той, хто вас звинувачує, — Мойсей, на якого ви уповаєте.
<p>46 Бо якби ви вірили Мойсеєві, то повірили б і Мені, тому що він писав про Мене.
<p>47 Якщо ж його Писанням не вірите, то як повірите Моїм словам?
<h4>6</h4>
<p>1 Після цього пішов Ісус на той бік Тиверіадського моря в Галилеї.
<p>2 За Ним ішло багато народу, бо бачили чудеса, які Він творив над недужими.
<p>3 Ісус зійшов на гору і сидів там з учениками Своїми.
<p>4 Наближалася ж Пасха, юдейське свято.
<p>5 Ісус, звівши очі і побачивши, що багато народу йде до Нього, говорить Филипові: за що нам купити хлібів, щоб їх нагодувати?
<p>6 Говорив же це, випробовуючи його, бо Сам знав, що хотів зробити.
<p>7 Филип відповів Йому: і на двісті динаріїв не вистачить хліба, щоб кожний з них хоч трохи одержав.
<p>8 Один з учеників Його, Андрій, брат Симона-Петра, говорить Йому:
<p>9 тут є один юнак, який має п’ять хлібів ячмінних і дві рибини; але що то на таку безліч?
<p>10 Ісус сказав: звеліть людям сісти. Було ж на тому місці багато трави. Отже, сіло людей близько п’яти тисяч.
<p>11 Ісус, взявши хліби і воздавши хвалу, роздав ученикам, а ученики — тим, що сиділи, також і риби, скільки хто хотів.
<p>12 І коли наситилися, то сказав ученикам Своїм: зберіть залишки, щоб нічого не пропало.
<p>13 І зібрали, і наповнили дванадцять кошиків залишками від п’яти ячмінних хлібів, що їли.
<p>14 Тоді люди, побачивши, яке чудо сотворив Ісус, сказали: це воістину Той Пророк, Який має прийти у світ.
<p>15 Ісус же, дізнавшись, що хочуть прийти, несподівано взяти Його і зробити царем, знову пішов на гору один.
<p>16 Коли ж настав вечір, то ученики Його зійшли до моря.
<p>17 І, сівши в човен, попливли на другий бік моря до Капернаума. Було вже темно, а Ісус не приходив до них.
<p>18 Дув сильний вітер, і море хвилювалося.
<p>19 Пропливши стадій близько двадцяти п’яти чи тридцяти , вони побачили Ісуса, Який ішов по морю і вже наближався до човна, і злякались.
<p>20 Але Він сказав їм: це Я, не бійтеся.
<p>21 Вони хотіли взяти Його в човен; і у ту ж мить човен пристав до берега, куди пливли.
<p>22 Наступного дня народ, який стояв по той бік моря, бачив, що іншого човна не було там, крім того, в який увійшли ученики Його, і що Ісус не входив у човен з учениками Своїми, а відпливли одні ученики Його.
<p>23 Тим часом прийшли з Тиверіади інші човни до того місця, де їли хліб за благословенням Господнім.
<p>24 Коли ж люди побачили, що тут немає ні Ісуса, ні учеників Його, то посідали в човни і попливли до Капернаума, шукаючи Ісуса.
<p>25 І, знайшовши Його по той бік моря, сказали Йому: Учителю, коли Ти прибув сюди?
<p>26 Ісус сказав їм у відповідь: істинно, істинно кажу вам: ви шукаєте Мене не тому, що бачили чудеса, а тому, що їли хліб і наситились.
<p>27 Дбайте не про їжу тлінну, а про їжу, яка залишається на життя вічне, яку дасть вам Син Людський, бо назнаменував Його Отець, Бог.
<p>28 Вони сказали Йому: що нам робити, щоб чинити діла Божі?
<p>29 Ісус сказав їм у відповідь: ось діло Боже, щоб ви увірували в Того, Кого Він послав.
<p>30 На це вони сказали Йому: яке ж знамення Ти створиш, щоб ми побачили і увірували в Тебе? Що Ти чиниш?
<p>31 Батьки наші їли манну в пустелі, як написано: хліб з неба дав їм їсти.
<p>32 Ісус же сказав їм: істинно, істинно кажу вам: не Мойсей дав вам хліб з неба, але Отець Мій дає вам істинний хліб з небес.
<p>33 Бо хліб Божий є той, який сходить з небес і дає життя світові.
<p>34 На це сказали Йому: Господи! Завжди давай нам хліб цей.
<p>35 Ісус сказав їм: Я є хліб життя; хто приходить до Мене, не відчуватиме голоду, і хто вірує в Мене, ніколи не матиме спраги.
<p>36 Але Я вам сказав, що ви хоч і бачили Мене, та не віруєте.
<p>37 Усе, що дає Мені Отець, до Мене прийде; і того, хто приходить до Мене, Я не вижену геть.
<p>38 Бо Я зійшов з небес не для того, щоб творити волю Мою, а волю Отця, Який послав Мене.
<p>39 Воля ж Отця, Який послав Мене, є та, щоб з усього, що Він дав Мені, нічого не погубити, а все те воскресити в останній день.
<p>40 Воля Того, Хто послав Мене, є та, щоб кожен, хто бачить Сина і вірує в Нього, мав життя вічне; і Я воскрешу його в останній день.
<p>41 Ремствували на Нього юдеї за те, що Він казав: Я є хліб, який зійшов з небес.
<p>42 І говорили: чи це не Ісус, син Йосифів, батька і матір Якого ми знаємо? Як же говорить Він: Я зійшов з небес?
<p>43 Ісус сказав їм у відповідь: не ремствуйте між собою.
<p>44 Ніхто не може прийти до Мене, якщо Отець, Який послав Мене, не залучить його; і Я воскрешу його в останній день.
<p>45 У пророків написано: і будуть усі навчені Богом. Кожен, хто чув Отця і навчився, приходить до Мене.
<p>46 Це не значить, що хтось бачив Отця, хіба лише Той, Хто від Бога; Він бачив Отця.
<p>47 Істинно, істинно кажу вам: хто вірує в Мене, має життя вічне.
<p>48 Я є хліб життя.
<p>49 Батьки ваші їли манну в пустелі — й померли.
<p>50 Це ж є хліб, який сходить з небес, той, хто його їсть, не помре.
<p>51 Я — хліб живий, який зійшов з небес; хто їсть цей хліб, житиме вічно; хліб же, який Я дам, є Плоть Моя, яку Я віддам за життя світу.
<p>52 Тоді юдеї почали сперечатися між собою, кажучи: як Він може дати нам Плоть Свою їсти?
<p>53 Ісус же сказав їм: істинно, істинно кажу вам: якщо не будете споживати Плоті Сина Людського і не питимете Його Крови, то не будете мати життя в собі.
<p>54 Хто їсть Мою Плоть і п’є Мою Кров, має життя вічне, і Я воскрешу його в останній день.
<p>55 Бо Плоть Моя є істинною їжею, і Кров Моя є істинним питтям.
<p>56 Хто їсть Мою Плоть і п’є Мою Кров, в Мені перебуває, і Я в ньому.
<p>57 Як послав Мене Живий Отець, — і Я живу Отцем, — так і той, хто їсть Мене, житиме через Мене.
<p>58 Цей і є хліб, який зійшов з небес. Не так, як батьки ваші їли манну і померли; хто їсть хліб цей, житиме повік.
<p>59 Це Він говорив, навчаючи у синагозі, в Капернаумі.
<p>60 Багато хто з учеників Його, слухаючи те, говорили: жорстоке це слово! Хто може це слухати?
<p>61 Але Ісус, знаючи Сам у Собі, що ученики Його ремствують на те, сказав їм: чи це спокушає вас?
<p>62 А що ж, коли побачите Сина Людського, Який возноситься туди, де був раніш?
<p>63 Дух оживляє; плоть аніскільки не допомагає.
<p>64 Але є між вами деякі, що не вірують. Бо Ісус знав з самого початку, хто не вірує і хто зрадить Його.
<p>65 І сказав: Я для того і говорив вам, що ніхто не може прийти до Мене, якщо те не буде дано йому від Отця Мого.
<p>66 Відтоді багато з учеників Його відійшли від Нього і вже з Ним не ходили.
<p>67 Тоді Ісус сказав дванадцятьом: чи не хочете відійти і ви?
<p>68 Симон-Петро відповів Йому: Господи, до кого нам іти? Ти маєш слова життя вічного,
<p>69 і ми увірували і пізнали, що Ти Христос, Син Бога Живого.
<p>70 Ісус відповів їм: чи не дванадцять Я обрав вас? Але один з вас є диявол.
<p>71 Це говорив Він про Іуду Симонового Іскаріота, бо той мав зрадити Його, хоч був одним з дванадцятьох.
<h4>7</h4>
<p>1 Після цього Ісус ходив Галилеєю, бо не хотів ходити по Юдеї, тому що шукали юдеї, як вбити Його.
<p>2 Наближалося свято юдейське — ставлення кущів.
<p>3 Тоді брати Його сказали Йому: вийди звідси та іди до Юдеї, щоб і ученики Твої бачили діла, які Ти твориш.
<p>4 Бо ніхто не робить щось таємно, коли сам домагається бути відомим. Якщо Ти твориш такі діла, яви Себе світові.
<p>5 Бо і брати Його не вірували в Нього.
<p>6 На це Ісус сказав їм: Мій час ще не настав, час же вам завжди готовий.
<p>7 Не може світ ненавидіти вас, а Мене ненавидить, бо Я свідчу про нього, що діла його злі.
<p>8 Ви йдіть на свято це, а Я ще не піду на це свято, бо час Мій ще не настав.
<p>9 Сказавши це їм, залишився в Галилеї.
<p>10 Але коли брати Його прийшли на свято, тоді і Він прийшов, та не явно, а ніби таємно.
<p>11 Юдеї ж шукали Його на святі і говорили: де Він?
<p>12 І багато було розмов про Нього в народі. Одні говорили, що Він добрий, інші казали, що ні, Він зваблює народ.
<p>13 Проте ніхто не говорив про Нього відкрито, бо боялись юдеїв.
<p>14 У переполовення свята Ісус увійшов у храм і навчав.
<p>15 І дивувалися юдеї, кажучи: як Він знає Писання, не вчившись?
<p>16 Ісус сказав їм у відповідь: Моє вчення — не Моє, а Того, Хто послав Мене;
<p>17 хто хоче творити волю Його, той довідається про це вчення, чи воно від Бога, чи Я Сам від Себе кажу.
<p>18 Хто говорить сам від себе, той шукає слави собі, а Хто шукає слави Тому, Хто послав Його, Той є істинний, і неправди немає в Ньому.
<p>19 Чи не дав вам Мойсей закон? І ніхто з вас не виконує закону. Чого ж шукаєте, як вбити Мене?
<p>20 Народ сказав у відповідь: чи не біс у Тобі? Хто хоче Тебе вбити?
<p>21 Ісус далі сказав їм: одне діло зробив Я, і ви всі дивуєтеся.
<p>22 Мойсей дав вам обрізання [хоч воно не від Мойсея, а від отців], і в суботу ви обрізуєте чоловіка.
<p>23 Якщо в суботу приймає чоловік обрізання, щоб не порушити закону Мойсеєвого, — то чому на Мене ремствуєте за те, що Я всього чоловіка зцілив у суботу?
<p>24 Не судіть з вигляду, а судіть судом справедливим.
<p>25 Тут деякі з єрусалимлян говорили: чи не Той це, Якого хочуть убити?
<p>26 Ось Він говорить відкрито, і нічого не кажуть Йому; чи не переконалися начальники, що Він справді Христос?
<p>27 Але ж ми знаємо, звідки Він; Христос же, коли прийде, ніхто не знатиме, звідки Він.
<p>28 Тоді Ісус, навчаючи, голосно заговорив у храмі: і Мене знаєте, і знаєте звідки Я; і Я прийшов не Сам від Себе, але є істинний Той, Хто послав Мене, Якого ви не знаєте.
<p>29 Я ж знаю Його, бо Я від Нього, і Він послав Мене.
<p>30 І хотіли схопити Його, але ніхто не наклав на Нього руки, бо ще не настав час Його.
<p>31 Багато ж з народу увірували в Нього і говорили: коли Христос прийде, невже створить більші чудеса, ніж Цей створив?
<p>32 Фарисеї почули, що таке говорить про Нього народ, і послали фарисеї та первосвященики слуг схопити Його.
<p>33 Ісус же сказав їм: ще недовго бути Мені з вами, і Я піду до Того, Хто Мене послав.
<p>34 Шукатимете Мене, і не знайдете; і де буду Я, туди ви не зможете прийти.
<p>35 При цьому юдеї говорили між собою: куди Він хоче йти, що ми не знайдемо Його? Чи не хоче Він іти в еллінське розсіяння і вчити еллінів?
<p>36 Що означають слова ці, які Він сказав: будете шукати Мене і не знайдете; і де Я буду, туди ви не зможете прийти?
<p>37 В останній же великий день свята стояв Ісус і голосно говорив: хто спраглий, нехай іде до Мене і п’є.
<p>38 Хто вірує в Мене, у того, як сказано в Писанні, з утроби його потечуть ріки води живої.
<p>39 Це сказав Він про Духа, Якого мали прийняти віруючі в ім’я Його; бо ще не було на них Духа Святого, оскільки Ісус ще не був прославлений.
<p>40 Багато ж з народу, почувши ці слова, говорили: Він воістину пророк.
<p>41 Інші говорили: Це Христос. А ще інші казали: хіба з Галилеї Христос прийде?
<p>42 Чи не сказано в Писанні, що Христос прийде з роду Давидового і з Вифлеєма, з того міста, звідки був Давид?
<p>43 Отже, виникла в народі через Нього незгода.
<p>44 Деякі з них хотіли схопити Його; але ніхто не наклав на Нього рук.
<p>45 І слуги повернулися до первосвящеників і фарисеїв; і дорікали їм: чому не привели Його?
<p>46 Слуги відповіли: ніколи не говорила людина так, як Цей Чоловік.
<p>47 Фарисеї ж сказали їм: невже і ви спокусилися?
<p>48 Хіба увірував у Нього хтось з начальників або з фарисеїв?
<p>49 Але цей народ, що не знає закону, проклятий він.
<p>50 Никодим, один з них, який приходив до Нього вночі, говорить їм:
<p>51 хіба закон наш судить людину, якщо раніше не вислухають її і не дізнаються, що вона робить?
<p>52 На це сказали йому: чи й ти не з Галилеї? Роздивись і побачиш, що пророк з Галилеї не приходить.
<p>53 І кожний пішов до свого дому.
<h4>8</h4>
<p>1 Ісус же пішов на гору Елеонську.
<p>2 А вранці знову прийшов у храм, і весь народ ішов до Нього. Він сів і навчав їх.
<p>3 Приводять книжники і фарисеї до Нього жінку, схоплену під час перелюбу, і, поставивши її посередині, кажуть Йому:
<p>4 Учителю, цю жінку взяли нині на перелюбі;
<p>5 а Мойсей в законі повелів нам побивати таких камінням; а Ти що скажеш?
<p>6 Говорили ж це, спокушаючи Його, щоб знайти, за що Його звинуватити. Але Ісус, нахилившись додолу, пальцем писав по землі, не звертаючи на них уваги.
<p>7 Коли ж продовжували запитувати Його, Він, підвівшись, сказав їм: хто з вас без гріха, перший кинь у неї камінь.
<p>8 І знов, нахилившись додолу, писав на землі.
<p>9 Вони ж, почувши це, докорені совістю, почали виходити один за одним, починаючи від старших до останніх; і залишився один Ісус і жінка, яка стояла посередині.
<p>10 Ісус, підвівшись і нікого не побачивши, крім жінки, сказав їй: жінко! Де ті, що звинувачували тебе? Ніхто тебе не осудив?
<p>11 Вона відповіла: ніхто, Господи. Ісус сказав їй: і Я не осуджую тебе; іди, і віднині більше не гріши.
<p>12 Ісус знову говорив до народу, кажучи: Я — Світло для світу; хто піде вслід за Мною, той не ходитиме в темряві, а матиме світло життя.
<p>13 Тоді фарисеї сказали Йому: Ти Сам про Себе свідчиш, і свідчення Твоє неправдиве.
<p>14 Ісус сказав їм у відповідь: якщо і Сам про Себе свідчу, свідчення Моє правдиве, бо Я знаю, звідки прийшов і куди йду; а ви не знаєте, звідки Я і куди йду.
<p>15 Ви судите за плоттю; а Я не суджу нікого.
<p>16 А якщо і суджу Я, то суд Мій праведний, бо Я не один, а Я і Отець, Який Мене послав.
<p>17 У законі вашому написано, що свідчення двох людей є правдиве.
<p>18 Я Сам свідчу про Себе, і свідчить про Мене Отець, Який Мене послав.
<p>19 Тоді сказали Йому: де Твій Отець? Ісус відповів: ви не знаєте ні Мене, ні Отця Мого; якби ви знали Мене, то знали б і Отця Мого.
<p>20 Ці слова говорив Ісус біля скарбниці, коли навчав у храмі; і ніхто не взяв Його, бо ще не прийшов час Його.
<p>21 Знову сказав їм Ісус: Я відходжу, і будете шукати Мене, і помрете в гріху вашому. Куди Я йду, туди ви не можете прийти.
<p>22 Говорили ж юдеї: невже Він уб’є Сам Себе, що каже: куди Я іду, ви не можете прийти?
<p>23 Він сказав їм: ви від нижніх, Я ж від вишніх; ви від світу цього, Я ж не від цього світу.
<p>24 Тому Я сказав вам, що ви помрете в гріхах ваших. Бо якщо не увіруєте, що це Я, то помрете в гріхах ваших.
<p>25 Тоді сказали Йому: Хто ж Ти? Ісус відповів їм: Початок всього, що й кажу вам.
<p>26 Багато чого маю говорити і судити про вас, але Той, Хто послав Мене, істинний є, і що почув Я від Нього, те й кажу світові.
<p>27 Не зрозуміли, що Він говорив їм про Отця.
<p>28 Сказав же їм Ісус: коли піднесете Сина Людського, тоді зрозумієте, що це Я, і що нічого не роблю від Себе, а як навчив Мене Отець Мій, так і говорю.
<p>29 Той, Хто послав Мене, є зі Мною; Отець не залишив Мене одного, бо Я завжди роблю угодне Йому.
<p>30 Коли Він це говорив, багато хто увірував у Нього.
<p>31 Тоді Ісус сказав юдеям, які увірували в Нього: якщо будете перебувати в слові Моєму, то ви істинно будете Моїми учениками;
<p>32 і пізнаєте істину, і істина визволить вас.
<p>33 Йому відповіли: ми рід Авраамів, і ніколи не були рабами нікому, як же Ти кажеш: станете вільними?
<p>34 Ісус відповів їм: істинно, істинно кажу вам, що кожен, хто чинить гріх, є раб гріха.
<p>35 Але раб не перебуває в домі вічно, а Син перебуває вічно.
<p>36 Отже, якщо Син визволить вас, то справді будете вільними.
<p>37 Знаю, що ви рід Авраамів, однак шукаєте, як вбити Мене, бо слово Моє не вміщається у вас.
<p>38 Я говорю те, що бачив у Отця Мого; і ви робите те, що бачили в отця вашого.
<p>39 Сказали Йому у відповідь: отець наш є Авраам. Ісус сказав їм: якби ви були дітьми Авраама, то чинили б діла Авраамові.
<p>40 Нині ж шукаєте, як вбити Мене, Чоловіка, Який сповістив вам правду, почуту від Бога; Авраам цього не робив.
<p>41 Ви робите діла отця вашого. На це сказали Йому: ми не від любодійства народжені; маємо одного Отця — Бога.
<p>42 Ісус сказав їм: якби Бог був Отець ваш, то ви любили б Мене, тому що Я вийшов і прийшов від Бога; бо Я не Сам від Себе прийшов, а Він послав Мене.
<p>43 Чому ви не розумієте Моїх слів? Тому що не можете чути слова Мого.
<p>44 Ваш батько є диявол; і ви хочете виконувати похоті батька вашого. Він людиновбивцею був споконвіку і не стоїть в істині, бо істини немає в ньому. Коли він говорить неправду, від себе говорить, бо він неправдомовець і батько неправди.
<p>45 А коли Я істину говорю, то не вірите Мені.
<p>46 Хто з вас викриє Мене у гріху? Якщо ж Я говорю істину, то чому ви не вірите Мені?
<p>47 Хто від Бога, той слова Божі слухає; ви тому не слухаєте, що ви не від Бога.
<p>48 На це юдеї сказали Йому у відповідь: чи не правду ми говоримо, що Ти самарянин і що біс у Тобі?
<p>49 Ісус відповів: у Мені біса нема, але Я шаную Отця Мого, а ви зневажаєте Мене.
<p>50 А втім, Я не шукаю слави Моєї; є Той, Хто шукає і судить.
<p>51 Істинно, істинно кажу вам: хто слово Моє збереже, той не побачить смерти повік.
<p>52 Юдеї сказали Йому: тепер ми зрозуміли, що біс у Тобі. Авраам і пророки померли, а Ти кажеш, що хто слово Моє збереже, той не зазнає смерти повік.
<p>53 Невже Ти більший від отця нашого Авраама, який помер?
<p>54 Ісус відповів: якщо Я Сам Себе славлю, то слава Моя ніщо. Мене прославляє Отець Мій, про Якого ви говорите, що Він Бог ваш.
<p>55 І ви не пізнали Його, а Я знаю Його; і якщо скажу, що не знаю Його, то буду подібним до вас неправдомовцем. Але Я знаю Його і слово Його зберігаю.
<p>56 Авраам, отець ваш, був би радий побачити день Мій; і побачив, і зрадів.
<p>57 На це сказали Йому юдеї: Тобі немає ще й п’ятдесяти років, і Ти бачив Авраама?
<p>58 Ісус сказав їм: істинно, істинно кажу вам: раніш, ніж був Авраам, Я є.
<p>59 Тоді взяли каміння, щоб кинути на Нього; але Ісус сховався і вийшов з храму, пройшовши посеред них, і пішов далі.
<h4>9</h4>
<p>1 І, проходячи, побачив чоловіка, сліпого від народження.
<p>2 Ученики Його запитали в Нього: Учителю, хто згрішив, — він чи батьки його, що сліпим народився?
<p>3 Ісус відповів: ні він не згрішив, ні батьки його, а це для того, щоб відкрилися на ньому діла Божі.
<p>4 Мені належить робити діла Того, Хто послав Мене, доки день є; прийде ніч, коли ніхто робити не зможе.
<p>5 Доки Я в світі, Я Світло для світу.
<p>6 Сказавши це, плюнув на землю, зробив із слини суміш і помазав сумішшю очі сліпому.
<p>7 І сказав йому: іди, вмийся у купальні Силоам, що означає: посланий. Він пішов і вмився, і прийшов зрячим.
<p>8 Сусіди і ті, що бачили його раніше, як він був сліпим, говорили: чи не той це, що сидів і просив?
<p>9 Одні говорили, що це той; інші ж — що схожий на нього. Він же сказав: це я.
<p>10 Тоді запитали в нього: як відкрилися в тебе очі?
<p>11 Він казав їм у відповідь: Чоловік, Якого звуть Ісус, зробив суміш, помазав очі мої і сказав мені: іди в купальню Силоам і вмийся. Я пішов, умився і прозрів.
<p>12 Тоді сказали йому: де ж Він? Він відповів: не знаю.
<p>13 Повели цього колишнього сліпця до фарисеїв.
<p>14 А була субота, коли Ісус зробив суміш і відкрив йому очі.
<p>15 Спитали його також фарисеї, як він прозрів. Він же сказав їм: суміш поклав Він на мої очі, і я вмився і бачу.
<p>16 Тоді деякі з фарисеїв говорили: Чоловік Цей не від Бога, бо не шанує суботи. Інші говорили: як може грішний чоловік такі чудеса творити? І сталася між ними суперечка.
<p>17 Знов говорять сліпому: що ти скажеш про Того, Хто відкрив тобі очі? Він сказав: це пророк.
<p>18 Але юдеї не повірили, що він був сліпим і прозрів, доки не покликали батьків того, хто прозрів,
<p>19 і запитали, кажучи: чи це син ваш, про якого ви кажете, що народився сліпим? Як же він тепер бачить?
<p>20 Батьки його сказали їм у відповідь: ми знаємо, що він — це син наш і що він сліпим народився,
<p>21 а як тепер бачить, не знаємо, і хто відкрив йому очі, ми не знаємо. Він сам уже дорослий; самого спитайте, нехай сам про себе скаже.
<p>22 Так відповіли батьки його, тому що боялись юдеїв; бо юдеї вже змовилися, щоб того, хто визнає Його за Христа, відлучити від синагоги.
<p>23 Тому-то батьки його сказали: він уже дорослий, самого запитайте.
<p>24 Отже, вдруге покликали чоловіка, який був сліпим, і сказали йому: віддай славу Богові; ми знаємо, що Чоловік Той — грішник.
<p>25 Він сказав їм у відповідь: чи Він — грішник, не знаю; одне знаю, що я був сліпий, а тепер бачу.
<p>26 Знову запитали його: що Він зробив з тобою? Як відкрив твої очі?
<p>27 Відповів їм: я вже сказав вам, і ви не вислухали; що ще хочете почути? Чи не хочете і ви стати Його учениками?
<p>28 Вони ж докорили йому і сказали: ти Його ученик, ми ж Мойсеєві учні.
<p>29 Ми знаємо, що з Мойсеєм говорив Бог; а про Цього ж не знаємо, звідки Він.
<p>30 Чоловік, який прозрів, сказав їм у відповідь: це й дивно, що ви не знаєте, звідки Він, а Він відкрив мені очі.
<p>31 Але ми знаємо, що грішників Бог не слухає; хто шанує Бога і волю Його творить, того слухає.
<p>32 Споконвіку не чувано, щоб хтось відкрив очі сліпому від народження.
<p>33 Якби Він не був від Бога, то не міг би нічого творити.
<p>34 Сказали йому у відповідь: у гріхах ти весь народився, і чи ти нас учиш? І вигнали його геть.
<p>35 Ісус, почувши, що вигнали його геть, знайшов його і сказав йому: чи віруєш ти в Сина Божого?
<p>36 Він відповів і сказав: а хто Він, Господи, щоб мені вірувати в Нього?
<p>37 Ісус сказав йому: і бачив ти Його, і Він говорить з тобою.
<p>38 Він же промовив: вірую, Господи! І поклонився Йому.
<p>39 І сказав Ісус: на суд Я прийшов у світ цей, щоб незрячі бачили, а зрячі стали сліпими.
<p>40 Почувши це, деякі з фарисеїв, що були з Ним, сказали Йому: невже і ми сліпі?
<p>41 Ісус сказав їм: якби ви були сліпі, то не мали б на собі гріха, але як ви говорите, що бачите, то гріх лишається на вас.
<h4>10</h4>
<p>1 Істинно, істинно кажу вам: хто входить в овечий двір не дверима, а десь перелазить, той злодій і розбійник.
<p>2 А хто входить у двері, той пастир овець.
<p>3 Йому воротар відчиняє, і вівці голос його чують, він кличе своїх овець на ймення і виводить їх.
<p>4 І коли виведе своїх овець, йде поперед них, а вівці йдуть за ним, бо знають його голос.
<p>5 За чужим же не йдуть, а тікають від нього, бо не знають чужого голосу.
<p>6 Цю притчу сказав їм Ісус; але вони не зрозуміли, про що Він говорив їм.
<p>7 Отже, знову сказав їм Ісус: істинно, істинно кажу вам, що Я двері вівцям.
<p>8 Всі, скільки їх приходило переді Мною, є злодії й розбійники; але вівці не послухали їх.
<p>9 Я є двері: хто через Мене увійде, той спасеться, і увійде, і вийде, і пасовище знайде.
<p>10 Злодій приходить тільки для того, щоб украсти, вбити й погубити. Я прийшов для того, щоб мали життя, і надто мали.
<p>11 Я Пастир Добрий: пастир добрий душу свою покладає за овець.
<p>12 А наймит, не пастир, якому вівці не свої, побачивши, що йде вовк, кидає овець і тікає, а вовк хапає і розганяє овець.
<p>13 А наймит тікає, бо він наймит, і не турбується про овець.
<p>14 Я ж Пастир Добрий; і знаю Моїх, і знають Мене Мої.
<p>15 Як знає Мене Отець, так і Я знаю Отця; і душу Мою покладаю за овець.
<p>16 Й інших овець маю, які не з цього двору, і тих Мені треба привести; і голос Мій почують, і буде одне стадо і один Пастир.
<p>17 Тому любить Мене Отець, що Я душу Мою віддаю, щоб знову прийняти її.
<p>18 Ніхто не відбирає її від Мене, але Я Сам віддаю її. Маю владу віддати її і владу маю знову прийняти її. Цю заповідь Я прийняв від Отця Мого.
<p>19 Через ці слова знову виникла суперечка між юдеями.
<p>20 Багато з них говорили: Він біса має і безумствує; чому ж слухаєте Його?
<p>21 Інші говорили: це слова не біснуватого; хіба може біс відкривати очі сліпим?
<p>22 Було тоді в Єрусалимі свято оновлення, і стояла зима.
<p>23 Ісус ходив у храмі, у притворі Соломоновім.
<p>24 Тут юдеї обступили Його і говорили Йому: чи довго триматимеш душі наші у невіданні? Якщо Ти Христос, скажи нам прямо.
<p>25 Ісус відповів їм: Я сказав вам, і не вірите; діла, які Я творю в ім’я Отця Мого, свідчать про Мене.
<p>26 Але ви не вірите, бо ви не з Моїх овець, як Я сказав вам.
<p>27 Вівці Мої голосу Мого слухаються, і Я знаю їх; і вони йдуть за Мною.
<p>28 І Я дам їм життя вічне, і не загинуть повік; і ніхто не викраде їх з руки Моєї.
<p>29 Отець Мій, Який дав Мені їх, більший за всіх, і ніхто не може викрасти їх з руки Отця Мого.
<p>30 Я і Отець — єдине.
<p>31 Тут знов юдеї схопили каміння, щоб побити Його.
<p>32 Ісус відповів їм: багато добрих діл показав Я вам від Отця Мого; за яке з них хочете побити Мене камінням?
<p>33 Юдеї сказали Йому у відповідь: не за добрі діла хочемо побити Тебе камінням, а за богохульство і за те, що Ти, будучи людиною, робиш Себе Богом.
<p>34 Ісус відповів їм: чи не написано в законі вашому: Я сказав, що ви боги?
<p>35 Якщо назвав богами тих, до кого було слово Боже, і не може порушитись Писання, —
<p>36 чи Тому, Якого Отець освятив і послав у світ, ви говорите, що богохульствує, бо сказав: Я Син Божий?
<p>37 Якщо Я не творю діл Отця Мого, не вірте Мені;
<p>38 а якщо творю, то, коли не вірите Мені, вірте ділам Моїм, щоб пізнати і повірити, що Отець в Мені і Я в Ньому.
<p>39 Тоді знову намагалися Його схопити; але Він ухилився від рук їхніх.
<p>40 І пішов знову на той бік Йордану, на те місце, де раніше хрестив Іоан, і залишився там.
<p>41 І багато прийшло до Нього і говорили, що Іоан не створив жодного чуда, але все, що Іоан сказав про Нього, було правдою.
<p>42 І багато хто там увірував у Нього.
<h4>11</h4>
<p>1 Був один недужий — Лазар з Вифанії, села Марії та її сестри Марфи.
<p>2 Марія ж, брат якої Лазар був недужий, була та, що помазала Господа миром і обтерла ноги Його волоссям своїм.
<p>3 Сестри послали сказати Йому: Господи, ось, кого Ти любиш, нездужає.
<p>4 Ісус, почувши те, сказав: ця недуга не на смерть, а на славу Божу, щоб через неї прославився Син Божий.
<p>5 Ісус же любив Марфу і сестру її та Лазаря.
<p>6 Коли ж почув, що він хворий, то пробув два дні на тому місці, де знаходився.
<p>7 Після цього сказав ученикам: підемо знову до Юдеї.
<p>8 Ученики сказали Йому: Учителю, чи давно юдеї намагалися побити Тебе камінням, і Ти знову йдеш туди?
<p>9 Ісус відповів: чи не дванадцять годин є у дні? Хто ходить удень, той не спотикається, тому що бачить світло світу цього;
<p>10 а хто ходить уночі, спотикається, бо немає світла з ним.
<p>11 Сказавши це, говорить їм потім: Лазар, друг наш, заснув; але Я йду розбудити його.
<p>12 Ученики Його сказали: Господи, якщо заснув, то одужає.
<p>13 Ісус говорив про смерть його, а вони думали, що Він говорить про звичайний сон.
<p>14 Тоді Ісус сказав їм просто: Лазар помер;
<p>15 і радію за вас, що Я не був там, щоб ви увірували; але ходімо до нього.
<p>16 Тоді Фома, званий ще Близнюком, сказав ученикам: ходімо й ми і помремо з Ним.
<p>17 Прийшовши, Ісус знайшов, що він уже чотири дні у гробі.
<p>18 Вифанія ж була поблизу Єрусалима, стадій з п’ятнадцять.
<p>19 І багато юдеїв прийшли до Марфи й Марії, щоб утішити їх у скорботі за братом їхнім.
<p>20 Марфа, почувши, що йде Ісус, вийшла назустріч Йому; Марія ж сиділа вдома.
<p>21 Тоді Марфа сказала Ісусові: Господи! Якби Ти був тут, не помер би брат мій.
<p>22 Але й тепер знаю, що, коли чого Ти попросиш у Бога, дасть Тобі Бог.
<p>23 Ісус говорить їй: воскресне брат твій.
<p>24 Марфа сказала Йому: знаю, що воскресне при воскресінні, в останній день.
<p>25 Ісус сказав їй: Я є воскресіння і життя; хто вірує в Мене, якщо і помре, оживе.
<p>26 І кожен, хто живе і вірує в Мене, не помре повік. Чи віриш цьому?
<p>27 Вона говорить Йому: так, Господи! Я вірую, що Ти Христос, Син Божий, Який гряде у світ.
<p>28 Сказавши так, пішла і покликала Марію, сестру свою, нишком, кажучи: Учитель тут і кличе тебе.
<p>29 Вона, як тільки почула, поспішно встала і пішла до Нього.
<p>30 Ісус ще не входив у село, але був на тому місці, де зустріла Його Марфа.
<p>31 Юдеї, які були з нею в домі і втішали її, коли побачили, що Марія поспішно встала і вийшла, пішли за нею, гадаючи, що вона пішла до гробу — плакати там.
<p>32 Марія ж, прийшовши туди, де був Ісус, та побачивши Його, впала до ніг Його і сказала Йому: Господи! Якби Ти був тут, не помер би брат мій.
<p>33 Ісус, коли побачив, що вона плаче і плачуть юдеї, які прийшли з нею, Сам уболівав духом і зворушився.
<p>34 І сказав: де ви поклали його? Кажуть Йому: Господи, піди і подивись.
<p>35 Заплакав Ісус.
<p>36 Тоді юдеї говорили: дивись, як Він любив його.
<p>37 А деякі з них сказали: чи не міг би Цей, що відкрив очі сліпому, зробити так, щоб і цей не помер?
<p>38 Ісус же, знову пройнявшись жалем, приходить до гробу. То була печера, і камінь лежав на ній.
<p>39 Ісус говорить: візьміть камінь. Сестра померлого, Марфа, говорить Йому: Господи! Вже смердить, бо чотири дні, як він у гробі.
<p>40 Ісус говорить їй: чи не сказав Я тобі, що, коли будеш вірувати, побачиш славу Божу?
<p>41 Відвалили камінь від печери, де лежав померлий. Ісус звів очі до неба і сказав: Отче! Хвалу Тобі воздаю, що Ти почув Мене.
<p>42 Я і знав, що Ти завжди почуєш Мене; але сказав це для народу, який стоїть тут, щоб повірили, що Ти послав Мене.
<p>43 Сказавши це, Він голосно промовив: Лазарю! Вийди геть.
<p>44 І вийшов померлий, оповитий по руках і ногах поховальними пеленами, і обличчя його обв’язане було хусткою. Ісус говорить їм: розв’яжіть його, нехай іде.
<p>45 Тоді багато з юдеїв, які прийшли до Марії і бачили, що сотворив Ісус, увірували в Нього.
<p>46 А деякі з них пішли до фарисеїв і сказали їм, що зробив Ісус.
<p>47 Тоді первосвященики й фарисеї зібрали раду і говорили: що нам робити? Цей Чоловік багато чудес творить.
<p>48 Якщо залишимо Його так, то всі увірують у Нього, і прийдуть римляни і заволодіють містом нашим і народом.
<p>49 Один же з них, на ім’я Каяфа, який був того року первосвящеником, сказав їм: ви нічого не знаєте,
<p>50 і не подумаєте, що краще нам, щоб один чоловік помер за людей, ніж щоб увесь народ загинув.
<p>51 Це ж сказав він не від себе, а, будучи того року первосвящеником, пророкував, що Ісус мав померти за народ, —
<p>52 і не тільки за народ, але щоб і розсіяні чада Божі зібрати воєдино.
<p>53 З того дня змовились убити Його.
<p>54 І тому Ісус уже не ходив між юдеями явно, а пішов звідти в країну поблизу пустелі, в місто, що зветься Єфрем, і там залишився з учениками Своїми.
<p>55 Наближалася Пасха юдейська, і багато людей з усієї країни прийшло до Єрусалима перед Пасхою, щоб очиститися.
<p>56 Тоді шукали Ісуса і, стоячи в храмі, говорили один одному: як вам здається? Чи не прийде Він на свято?
<p>57 А первосвященики і фарисеї дали наказ, що, коли хто довідається, де Він буде, нехай повідомить, щоб їм схопити Його.
<h4>12</h4>
<p>1 Ісус же за шість днів до Пасхи прийшов у Вифанію, де був Лазар померлий, якого Він воскресив з мертвих.
<p>2 Там приготували Йому вечерю, і Марфа прислуговувала, а Лазар був одним з тих, що возлежали з Ним.
<p>3 Марія ж, узявши літр нардового чистого дорогоцінного мира, помазала ноги Ісуса і обтерла волоссям своїм ноги Його; і дім наповнився пахощами мира.
<p>4 Тоді один з учеників Його, Іуда Симонів Іскаріот, який хотів видати Його, сказав:
<p>5 а чому б було не продати це миро за триста динаріїв і не роздати убогим?
<p>6 Сказав же він це не тому, що піклувався про убогих, а тому, що був злодієм. Він мав при собі грошову скриньку і носив, що туди вкидали.
<p>7 Ісус же сказав: залиште її; вона зберегла це на день погребіння Мого.
<p>8 Бо вбогих завжди маєте з собою, а Мене не завжди.
<p>9 Багато юдеїв дізналися, що Він там, і прийшли не тільки заради Ісуса, але щоб бачити і Лазаря, якого Він воскресив з мертвих.
<p>10 Первосвященики ж змовились убити і Лазаря,
<p>11 бо через нього багато хто відходив від юдеїв і вірував в Ісуса.
<p>12 На другий день багато народу прийшло на свято; почувши, що Ісус іде в Єрусалим,
<p>13 взяли пальмове віття, вийшли назустріч Йому і викликували: осанна! Благословен, Хто йде в ім’я Господнє, Цар Ізраїлів!
<p>14 Ісус же, знайшовши осля, сів на нього, як написано:
<p>15 не бійся, дочко Сионська! Ось Цар твій гряде, сидячи на молодому ослі.
<p>16 Ученики Його спочатку не зрозуміли цього, але коли прославився Ісус, тоді згадали, що так було про Нього написано, і це зробили Йому.
<p>17 Народ, що був з Ним раніш, свідчив, що Він викликав Лазаря із гробу і воскресив його з мертвих.
<p>18 Тому і зустрів Його народ, бо чув, що Він сотворив це чудо.
<p>19 Фарисеї ж говорили між собою: чи бачите, що нічого не вдієте? Весь світ іде за Ним.
<p>20 Між тими, що прийшли поклонитися на свято, деякі були еллінами.
<p>21 Вони підійшли до Филипа, що був з Вифсаїди галилейської, і просили його, кажучи: господарю, хочемо бачити Ісуса.
<p>22 Филип іде і говорить про те Андрієві; а потім Андрій і Филип розповідають про те Ісусові.
<p>23 Ісус же сказав їм у відповідь: настав час прославитися Синові Людському.
<p>24 Істинно, істинно кажу вам: якщо пшеничне зерно, упавши на землю, не помре, то залишиться одне, а якщо помре, то принесе багато плодів.
<p>25 Хто любить душу свою, погубить її, а хто ненавидить душу свою у світі цьому, збереже її в життя вічне.
<p>26 Хто Мені служить, нехай за Мною йде; і де Я, там і слуга Мій буде. І хто Мені служить, того вшанує Отець Мій.
<p>27 Нині душа Моя стривожена; і що Мені сказати? Отче, спаси Мене від цієї години! Але задля цього Я і прийшов — на цю годину.
<p>28 Отче, прослав ім’я Твоє! Тоді зійшов голос з неба: і прославив, і ще прославлю.
<p>29 Народ, який стояв і чув те, говорив: це грім. А інші казали: ангел говорив Йому.
<p>30 Ісус на це сказав: не для Мене був голос цей, а для народу.
<p>31 Нині суд світові цьому; нині князь світу цього вигнаний буде геть.
<p>32 І коли Я буду піднесений від землі, то всіх приверну до Себе.
<p>33 Це говорив Він, даючи зрозуміти, якою смертю Він помре.
<p>34 Народ відповів Йому: ми чули із закону, що Христос перебуває повік; як же Ти говориш, що належить піднестися Синові Людському? Хто є Цей Син Людський?
<p>35 Тоді Ісус сказав їм: ще короткий час світло є з вами. Ходіть, поки є світло, щоб темрява вас не огорнула; а той, що ходить у темряві, не знає, куди йде.
<p>36 Доки світло з вами, віруйте у світло, щоб бути вам синами світла. Це промовивши, Ісус відійшов від них і зник.
<p>37 Стільки чудес сотворив Він перед ними, і вони не вірували в Нього,
<p>38 щоб справдилося слово пророка Ісаї, який сказав: Господи! Хто повірив тому, що ми чули? І кому відкрилася сила Господня?
<p>39 Тому не могли вони вірувати, що, як ще сказав Ісая:
<p>40 засліпив очі їхні, закам’янив серця їхні, щоб не бачили очима і не розуміли серцем і не навернулися, щоб Я зцілив їх.
<p>41 Це сказав Ісая, коли бачив славу Його і говорив про Нього.
<p>42 Проте і з начальників багато хто увірував у Нього; та через фарисеїв не признавалися, щоб не відлучили їх від синагоги.
<p>43 Бо полюбили більше людську славу, ніж славу Божу.
<p>44 Ісус же проголосив: хто вірує в Мене, не в Мене вірує, а в Того, Хто послав Мене.
<p>45 І хто Мене бачить, той бачить Того, Хто послав Мене.
<p>46 Я Світло, прийшов у світ, щоб усякий, хто в Мене вірує, не залишався у темряві.
<p>47 І коли хто почує слова Мої і не повірить, Я не суджу його, бо Я прийшов не судити світ, але спасти світ.
<p>48 Хто від Мене відмовляється і не приймає слів Моїх, має собі суддю: слово, яке Я сказав, — воно судитиме його в останній день.
<p>49 Бо Я говорив не від Себе; а Отець, Який послав Мене, Він дав Мені заповідь, що маю сказати і що говорити.
<p>50 І Я знаю, що заповідь Його є життя вічне. Отже, що Я говорю, то говорю так, як сказав Мені Отець.
<h4>13</h4>
<p>1 Перед святом Пасхи Ісус, знаючи, що прийшов Його час перейти з цього світу до Отця, показав на ділі, що, полюбивши Своїх, які були в світі, до кінця полюбив їх.
<p>2 І під час вечері, коли диявол уже вклав у серце Іуді Симоновому Іскаріотові видати Його,
<p>3 Ісус, знаючи, що Отець усе віддав до рук Його і що Він від Бога вийшов і до Бога відходить,
<p>4 встав від вечері, зняв з Себе верхній одяг і, взявши рушник, підперезався.
<p>5 Потім налив води в умивальницю і почав умивати ноги ученикам, і обтирати рушником, яким був підперезаний.
<p>6 Підходить і до Симона-Петра, а той говорить Йому: Господи! Чи Тобі умивати мої ноги?
<p>7 Ісус сказав йому у відповідь: що Я роблю, ти тепер не знаєш, а зрозумієш потім.
<p>8 Петро каже Йому: не вмиєш ніг моїх повік. Ісус відповів йому: якщо не вмию тебе, не матимеш частини зі Мною.
<p>9 Симон-Петро каже Йому: Господи, не тільки ноги мої, але й руки і голову.
<p>10 Ісус говорить йому: вмитому треба тільки ноги обмити, бо увесь чистий; і ви чисті, але не всі.
<p>11 Бо знав Він зрадника Свого, тому і сказав, що не всі вони чисті.
<p>12 Коли ж умив їм ноги і надів одяг Свій, то знову возліг і сказав їм: чи знаєте, що Я зробив вам?
<p>13 Ви називаєте Мене Учителем і Господом, і добре кажете, бо Я Той і є.
<p>14 Отже, якщо Я, Господь і Учитель, умив вам ноги, то і ви повинні вмивати ноги один одному.
<p>15 Бо Я дав вам приклад, щоб і ви робили так само, як Я зробив вам.
<p>16 Істинно, істинно кажу вам: раб не більший за господаря свого, і посланець не більший за того, хто послав його.
<p>17 Якщо це знаєте, блаженні ви, коли виконуєте.
<p>18 Не про всіх вас кажу; Я знаю тих, кого обрав. Але нехай здійсниться Писання: той, хто їсть зі Мною хліб, підняв на Мене п’яту свою.
<p>19 Тепер кажу вам, перш ніж те збудеться, щоб, як станеться, ви повірили, що це Я.
<p>20 Істинно, істинно кажу вам: хто приймає того, кого Я пошлю, Мене приймає; а хто Мене приймає, приймає Того, Хто послав Мене.
<p>21 Сказавши це, Ісус стривожився духом, і засвідчив, і сказав: істинно, істинно кажу вам, що один з вас видасть Мене.
<p>22 Тоді ученики озирались один на одного, не розуміючи, про кого Він говорить.
<p>23 Один же з учеників Його, якого любив Ісус, возлежав при лоні Ісусовому.
<p>24 Йому Симон-Петро зробив знак, щоб запитав, хто це, про кого Він говорить.
<p>25 Той, припавши до грудей Ісуса, сказав Йому: Господи, хто це?
<p>26 Ісус відповів: той, кому Я, вмочивши, подам хліб. І, вмочивши хліб, подав Іуді Симоновому Іскаріоту.
<p>27 І з цим хлібом увійшов у нього сатана. І сказав йому Ісус: що робиш, роби швидше.
<p>28 Але ніхто з тих, що возлежали, не зрозумів, до чого Він це сказав йому.
<p>29 Оскільки в Іуди була грошова скринька, то деякі гадали, що Ісус звелів йому купити те, що треба було до свята, або щоб дав що-небудь убогим.
<p>30 Він, взявши той хліб, одразу ж вийшов; а була ніч.
<p>31 Коли він вийшов, Ісус промовив: нині прославився Син Людський, і Бог прославився в Ньому.
<p>32 Якщо Бог прославився в Ньому, то і Бог прославить Його в Собі, і скоро прославить Його.
<p>33 Діти! Недовго вже бути Мені з вами. Будете шукати Мене і, як Я сказав юдеям, — куди Я йду, ви не можете прийти, так і вам кажу тепер.
<p>34 Заповідь нову даю вам: щоб ви любили один одного; як Я полюбив вас, так і ви любіть один одного.
<p>35 З того знатимуть усі, що ви Мої ученики, якщо будете мати любов між собою.
<p>36 Симон-Петро сказав Йому: Господи, куди Ти йдеш? Ісус відповів йому: куди Я йду, ти не можеш тепер іти за Мною, а згодом підеш за Мною.
<p>37 Петро сказав Йому: Господи! Чому я не можу йти за Тобою тепер? Я душу мою покладу за Тебе.
<p>38 Ісус відповів йому: душу твою за Мене покладеш? Істинно, істинно кажу тобі: не проспіває півень, як тричі зречешся Мене.
<h4>14</h4>
<p>1 Нехай не тривожиться серце ваше; віруйте в Бога і в Мене віруйте.
<p>2 В домі Отця Мого осель багато. А якби не так, Я сказав би вам: Я йду приготувати місце вам.
<p>3 І коли піду і приготую вам місце, прийду знову і візьму вас до Себе, щоб і ви були там, де Я.
<p>4 А куди Я йду, ви знаєте, і путь знаєте.
<p>5 Фома сказав Йому: Господи! Не знаємо, куди йдеш; і як можемо знати путь?
<p>6 Ісус сказав йому: Я є путь, і істина, і життя; ніхто не приходить до Отця, як тільки через Мене.
<p>7 Коли б ви знали Мене, то знали б і Отця Мого. І віднині знаєте Його і бачили Його.
<p>8 Филип сказав Йому: Господи, покажи нам Отця, і нам вистачить.
<p>9 Ісус сказав йому: стільки часу Я з вами, і ти не знаєш Мене, Филипе? Хто бачив Мене, той і Отця бачив; як же ти говориш: покажи нам Отця?
<p>10 Хіба ти не віриш, що Я в Отці і Отець у Мені? Слова, які Я кажу, не від Себе кажу; Отець, Який в Мені перебуває, Він творить діла.
<p>11 Вірте Мені, що Я в Отці і Отець у Мені. Якщо ж ні, то вірте Мені за самими ділами.
<p>12 Істинно, істинно кажу вам: хто вірує в Мене, діла, які творю Я, і він створить, і більше цих створить; тому що Я до Отця Мого іду.
<p>13 І коли чого попросите у Отця в ім’я Моє, те зроблю, щоб Отець прославився в Сині.
<p>14 І коли чого попросите в ім’я Моє, Я те зроблю.
<p>15 Якщо любите Мене, то дотримуйтесь Моїх заповідей.
<p>16 І Я ублагаю Отця, й іншого Утішителя дасть вам, щоб був з вами повік,
<p>17 Духа істини, Якого світ не може прийняти, бо не бачить Його і не знає Його; ви ж знаєте Його, бо Він з вами перебуває і у вас буде.
<p>18 Не залишу вас сиротами; прийду до вас.
<p>19 Ще трохи, і світ уже не побачить Мене; а ви побачите Мене, бо Я живу, і ви будете жити.
<p>20 Того дня дізнаєтесь ви, що Я в Отці Моєму, і ви в Мені, і Я в вас.
<p>21 Хто має заповіді Мої і дотримується їх, той любить Мене; а хто любить Мене, того полюбить Отець Мій; і Я полюблю його і явлюся йому Сам.
<p>22 Іуда, не Іскаріот, говорить Йому: Господи, що це, що Ти хочеш явити Себе нам, а не світові?
<p>23 Ісус сказав йому у відповідь: хто любить Мене, той слово Моє збереже; і Отець Мій полюбить його, і Ми прийдемо до Нього і оселю сотворимо у Нього.
<p>24 А хто не любить Мене, слів Моїх не береже; слово ж, яке ви чуєте, не Моє, а Отця, Який послав Мене.
<p>25 Це сказав Я вам, перебуваючи з вами.
<p>26 Утішитель же, Дух Святий, Якого пошле Отець в ім’я Моє, навчить вас усього і нагадає вам усе, що Я говорив вам.
<p>27 Мир залишаю вам, мир Мій даю вам; не так, як світ дає, Я даю вам. Нехай не тривожиться серце ваше і нехай не страхається.
<p>28 Ви чули, що Я сказав вам: іду від вас і прийду до вас. Коли б ви любили Мене, то зраділи б, що Я сказав: іду до Отця; бо Отець Мій більший за Мене.
<p>29 І ось Я сказав вам про те, перш ніж збулося, щоб ви повірили, коли збудеться.
<p>30 Вже небагато Мені говорити з вами; бо йде князь світу цього, і в Мені він не має нічого.
<p>31 Та щоб світ знав, що Я люблю Отця і, як заповів Мені Отець, так і творю. Вставайте, підемо звідси.
<h4>15</h4>
<p>1 Я є істинна виноградна лоза, а Отець Мій — виноградар.
<p>2 Всяку гілку в Мене Він відсікає, що не плодоносить, і всяку, що плодоносить, очищає, щоб більше принесла плоду.
<p>3 Ви вже очищені через слово, яке Я проповідував вам.
<p>4 Перебувайте в Мені, і Я у вас. Як гілка не може приносити плоду сама від себе, якщо не буде на лозі, так і ви, якщо не будете в Мені.
<p>5 Я є лоза, а ви гілки; хто перебуває в Мені, і Я в ньому, той приносить багато плоду; бо без Мене не можете робити нічого.
<p>6 Хто не буде в Мені, той буде відкинутий геть, як гілка, і всохне; а такі <i>гілки</i> збирають і кидають у вогонь, і вони згоряють.
<p>7 Якщо перебуватимете в Мені, і слова Мої у вас будуть, то, чого б ви не захотіли, просіть, і буде вам.
<p>8 Тим прославиться Отець Мій, якщо ви принесете багато плоду і будете Моїми учениками.
<p>9 Як полюбив Мене Отець, так і Я полюбив вас; перебувайте ж у Моїй любові.
<p>10 Якщо заповідей Моїх дотримаєтесь, то будете в любові Моїй, як і Я, дотримавшись заповідей Отця Мого, перебуваю в Його любові.
<p>11 Це сказав Я вам, щоб радість Моя у вас перебувала, і радість ваша буде повна.
<p>12 Це є заповідь Моя, щоб ви любили один одного, як Я полюбив вас.
<p>13 Немає більше від тієї любови, як хто душу свою покладе за друзів своїх.
<p>14 Ви — друзі Мої, якщо виконуєте те, що Я заповідаю вам.
<p>15 Не називаю вас більше рабами, бо раб не знає, що робить господар його; а Я назвав вас друзями, тому що сказав вам усе, що чув від Отця Мого.
<p>16 Не ви Мене обрали, але Я вас обрав і настановив вас, щоб ви йшли і приносили плід, і щоб плід ваш залишився, щоб, чого не попросите в Отця в ім’я Моє, Він дав вам.
<p>17 Це заповідаю вам, щоб ви любили один одного.
<p>18 Якщо світ вас ненавидить, знайте, що Мене перше, ніж вас, зненавидів.
<p>19 Якби ви були від світу, то світ любив би своє; а оскільки ви не від світу, але Я обрав вас від світу, тому ненавидить вас світ.
<p>20 Пам’ятайте слово, яке Я сказав вам: раб не більший за господаря свого. Якщо Мене гнали, то гнатимуть і вас; якщо Мого слова дотримувались, будуть дотримуватись і вашого.
<p>21 Та все те чинитимуть вам за ім’я Моє, тому що не знають Того, Хто послав Мене.
<p>22 Якби Я не прийшов і не говорив їм, то не мали б гріха; а тепер не мають виправдання за гріх свій.
<p>23 Хто ненавидить Мене, той ненавидить і Отця Мого.
<p>24 Коли б Я не творив серед них діл, яких ніхто інший не створив, то не мали б гріха; а тепер і бачили, і зненавиділи й Мене, і Отця Мого.
<p>25 Але нехай справдиться слово, написане в законі їхньому: зненавиділи Мене даремно.
<p>26 Коли ж прийде Утішитель, Якого Я пошлю вам від Отця, Дух істини, Який від Отця виходить, Він буде свідчити про Мене.
<p>27 Також і ви будете свідчити, бо ви спочатку зі Мною.
<h4>16</h4>
<p>1 Це сказав Я вам, щоб ви не спокусилися.
<p>2 Виженуть вас із синагог; прийде навіть час, коли всякий, хто вбиватиме вас, буде думати, що тим він служить Богові.
<p>3 Так будуть робити, бо не пізнали ні Отця, ні Мене.
<p>4 Але Я сказав це для того, щоб ви, як прийде той час, згадали, що Я казав вам про те. А не говорив вам цього спочатку тому, що був з вами.
<p>5 А тепер іду до Того, Хто Мене послав, і ніхто з вас не питає Мене: куди йдеш?
<p>6 Але від того, що Я сказав вам це, скорботою пройнялися серця ваші.
<p>7 Але Я істину кажу вам: краще для вас, щоб Я пішов. Бо, якщо Я не піду, Утішитель не прийде до вас; а як піду, то пошлю Його до вас,
<p>8 і коли Він прийде, викриє світ за гріх, і за правду, і за суд.
<p>9 За гріх — тому, що не вірують в Мене.
<p>10 За правду — тому, що Я йду до Отця Мого, і вже не побачите Мене.
<p>11 А за суд, бо князя світу цього осуджено.
<p>12 Ще багато чого маю сказати вам, але ви тепер не можете вмістити.
<p>13 Коли ж прийде Він, Дух істини, то наставить вас на всяку істину; бо не від Себе говоритиме, а буде говорити те, що почує, і майбутнє звістить вам.
<p>14 Він прославить Мене, бо від Мого візьме і звістить вам.
<p>15 Усе, що має Отець, — Моє; тому Я сказав, що від Мого візьме і звістить вам.
<p>16 Ще трохи, і ви вже не побачите Мене, і знову незабаром побачите Мене, бо Я йду до Отця.
<p>17 Тут деякі з учеників Його сказали один одному: що це Він говорить нам: ще трохи, і ви не побачите Мене, і знову незабаром побачите Мене; і: Я йду до Отця?
<p>18 Отже, вони говорили: що це говорить Він: ще трохи? Не знаємо, що каже.
<p>19 Ісус, зрозумівши, що хочуть спитати Його, сказав їм: чи про те допитуєтеся між собою, що Я сказав: ще трохи, і не побачите Мене, і знову незабаром побачите Мене?
<p>20 Істинно, істинно кажу вам: ви будете плакати і ридати, а світ зрадіє; ви печальні будете, та печаль ваша за радість буде.
<p>21 Жінка, коли родить, терпить скорботу, бо прийшла година її; коли ж породила дитя, вже не пам’ятає скорботи від радости, тому що народилася людина на світ.
<p>22 Так і ви маєте печаль нині; але Я знову побачу вас, і зрадіє серце ваше, і радости вашої ніхто не відбере від вас.
<p>23 І в той день ви не спитаєте Мене ні про що. Істинно, істинно кажу вам: чого б ви не попросили в Отця в ім’я Моє, дасть вам.
<p>24 Донині ви нічого не просили в ім’я Моє; просіть і одержите, щоб радість ваша була повною.
<p>25 Це Я говорив вам притчами; але настає час, коли вже не буду говорити вам притчами, а відкрито сповіщу вам про Отця.
<p>26 В той день будете просити в ім’я Моє, і не кажу вам, що Я благатиму Отця за вас:
<p>27 бо Сам Отець любить вас, тому що ви полюбили Мене і увірували, що Я зійшов від Бога.
<p>28 Я зійшов від Отця і прийшов у світ; і знову залишаю світ і йду до Отця.
<p>29 Ученики Його сказали Йому: ось тепер Ти говориш просто, і притчі не кажеш ніякої.
<p>30 Тепер бачимо, що Ти все знаєш і не потребуєш, щоб хто питав Тебе. Тому і віруємо, що Ти від Бога зійшов.
<p>31 Ісус відповів їм: тепер віруєте?
<p>32 Ось настає час, і вже настав, коли ви розійдетесь кожний до свого і Мене залишите одного, але Я не один, бо Отець зі Мною.
<p>33 Це сказав Я вам, щоб ви мали в Мені мир. У світі зазнаєте скорботи, але мужайтесь: Я переміг світ.
<h4>17</h4>
<p>1 Після цих слів Ісус звів очі Свої до неба і сказав: Отче! Прийшов час. Прослав Сина Твого, щоб і Син Твій прославив Тебе;
<p>2 як Ти дав Йому владу над усякою плоттю, щоб усьому, що Ти дав Йому, дав Він життя вічне.
<p>3 Це ж є життя вічне, щоб пізнали Тебе, Єдиного Істинного Бога, і Того, Кого Ти послав, Ісуса Христа.
<p>4 Я прославив Тебе на землі, звершив діло, яке Ти доручив Мені виконати.
<p>5 І нині прослав Мене Ти, Отче, в Тебе Самого — славою, яку Я мав у Тебе, коли ще не було світу.
<p>6 Я явив ім’я Твоє людям, яких Ти дав Мені від світу; вони були Твої, і Ти дав їх Мені, і <i>вони</i> зберегли слово Твоє.
<p>7 Нині зрозуміли, що все, що Ти дав Мені, є від Тебе.
<p>8 Бо слова, які Ти дав Мені, Я передав їм, і вони прийняли і зрозуміли воістину, що Я зійшов від Тебе, і увірували, що Ти послав Мене.
<p>9 Я за них благаю, — не за весь світ благаю, але за тих, яких Ти дав Мені, тому що вони Твої.
<p>10 І все Моє — Твоє, і Твоє — Моє; і Я прославився в них.
<p>11 Я вже не в світі, та вони в світі, а Я до Тебе йду. Отче Святий! Збережи їх в ім’я Твоє, тих, кого Ти дав Мені, щоб вони були єдине, як і Ми.
<p>12 Коли Я був з ними у світі, Я зберігав їх в ім’я Твоє; тих, яких Ти дав Мені, Я зберіг, і ніхто з них не загинув, тільки син погибельний, щоб збулося Писання.
<p>13 Нині ж до Тебе йду, і це говорю у світі, щоб вони мали в собі радість Мою повну.
<p>14 Я дав їм слово Твоє, і світ зненавидів їх, тому що вони не від світу, як і Я не від світу.
<p>15 Не благаю, щоб Ти взяв їх від світу, але щоб зберіг їх від зла.
<p>16 Вони не від світу, як і Я не від світу.
<p>17 Освяти їх істиною Твоєю; слово Твоє є істина.
<p>18 Як Ти послав Мене у світ, так і Я послав їх у світ.
<p>19 І за них Я освячую Себе, щоб і вони були освячені істиною.
<p>20 Не за них же тільки благаю, але й за віруючих у Мене за словом їхнім.
<p>21 Щоб усі були єдине: як Ти, Отче, в Мені, і Я в Тобі, так і вони нехай будуть в Нас єдине, — щоб увірував світ, що Ти послав Мене.
<p>22 І славу, яку Ти дав Мені, Я дав їм: щоб були єдине, як і Ми єдине;
<p>23 Я в них, і Ти в Мені; щоб вони були звершені в єдності, і щоб зрозумів світ, що Ти послав Мене і полюбив їх, як полюбив Мене.
<p>24 Отче! Ті, кого Ти дав Мені, хочу, щоб там, де Я, і вони були зі Мною, щоб бачили славу Мою, яку Ти дав Мені, тому що полюбив Мене раніше від створення світу.
<p>25 Отче Праведний! І світ Тебе не пізнав; а Я пізнав Тебе, і ці пізнали, що Ти послав Мене.
<p>26 І Я відкрив їм ім’я Твоє і відкрию, щоб любов, якою Ти полюбив Мене, в них була, і Я в них.
<h4>18</h4>
<p>1 Сказавши це, Ісус вийшов з учениками Своїми на той бік потоку Кедрону, де був сад, в який увійшов Сам і ученики Його.
<p>2 Знав же це місце й Іуда, зрадник Його, тому що Ісус часто збирався там з учениками Своїми.
<p>3 Отже, Іуда, взявши загін воїнів та слуг первосвящеників і фарисеїв, приходить туди з ліхтарями і світильниками та зброєю.
<p>4 Ісус же, знаючи все, що з Ним буде, вийшов і сказав їм: кого шукаєте?
<p>5 Йому відповіли: Ісуса Назорея. Ісус говорить їм: це Я. Стояв же з ними й Іуда, зрадник Його.
<p>6 І коли сказав їм: це Я, — вони відступили назад і впали на землю.
<p>7 Знову запитав їх Ісус: кого шукаєте? Вони сказали: Ісуса Назорея.
<p>8 Ісус відповів: Я сказав вам, що це Я; отже, якщо Мене шукаєте, залиште цих, нехай ідуть.
<p>9 Щоб збулося сказане слово: з тих, якого Ти дав Мені, Я не погубив нікого.
<p>10 Симон же Петро, маючи меч, витяг його і вдарив раба первосвященика і відсік йому праве вухо. Ім’я раба було Малх.
<p>11 Але Ісус сказав Петрові: сховай меч у піхви; невже Мені не пити чаші, яку дав Мені Отець?
<p>12 Тоді воїни, і тисяцький, і слуги юдейські взяли Ісуса і зв’язали Його.
<p>13 І відвели Його спершу до Анни, бо він був тестем Каяфи, який був первосвящеником того року.
<p>14 Це був той Каяфа, який дав пораду юдеям, що краще одному чоловікові вмерти за народ.
<p>15 Услід за Ісусом ішли Симон-Петро та інший ученик; ученик же той був знайомий первосвященикові і ввійшов з Ісусом у двір первосвященика.
<p>16 А Петро стояв зовні при дверях. Потім ученик, який був знайомий первосвященикові, вийшов і сказав воротарці, і ввів Петра.
<p>17 І ось рабиня-воротарка каже Петрові: чи ти не з учеників Цього Чоловіка? Він сказав: ні.
<p>18 Тим часом раби і слуги, розпаливши вогнище, бо було холодно, стояли і грілися. Петро також стояв з ними і грівся.
<p>19 Первосвященик же запитав Ісуса про учеників Його і про вчення Його.
<p>20 Ісус відповів йому: Я говорив світові відкрито; Я завжди навчав у синагогах і в храмі, де завжди юдеї сходяться, і таємно не говорив нічого.
<p>21 Чого запитуєш Мене? Запитай тих, які чули, що Я говорив їм; ось ці знають, що Я говорив.
<p>22 Коли Він сказав це, один із слуг, що стояв близько, ударив Ісуса по щоці, кажучи: так відповідаєш Ти первосвященикові?
<p>23 Ісус відповів йому: якщо Я сказав зле, то доведи, що зле, а коли добре, за що ти б’єш Мене?
<p>24 Анна відіслав Його зв’язаного до первосвященика Каяфи.
<p>25 А Симон-Петро стояв і грівся. Тут сказали йому: чи не з учеників Його і ти? Він відрікся і сказав: ні.
<p>26 Один з рабів первосвященика, родич того, якому Петро відсік вухо, говорить: чи я не бачив тебе з Ним у саду?
<p>27 Петро знову відрікся, і зараз же заспівав півень.
<p>28 Від Каяфи повели Ісуса до преторії. Був ранок; і вони не ввійшли у преторію, щоб не осквернитися, але щоб можна було їсти паску.
<p>29 Пилат вийшов до них і сказав: у чому ви звинувачуєте Чоловіка Цього?
<p>30 Вони сказали йому у відповідь: якби Він не був злочинець, ми не видали б Його тобі.
<p>31 Пилат сказав їм: візьміть Його ви, і за законом вашим судіть Його. Юдеї сказали йому: нам не дозволено віддавати на смерть нікого, —
<p>32 щоб справдилося слово Ісусове, яке Він сказав, даючи зрозуміти, якою смертю мав померти.
<p>33 Тоді Пилат знову ввійшов у преторію, покликав Ісуса і сказав Йому: чи не Ти Цар Юдейський?
<p>34 Ісус відповів йому: чи від себе ти говориш це, чи інші сказали тобі про Мене?
<p>35 Пилат відповів: хіба я юдей? Твій народ і первосвященики видали Тебе мені; що Ти зробив?
<p>36 Ісус відповів: Царство Моє не від світу цього: якби від світу цього було Царство Моє, то слуги Мої змагалися б за Мене, щоб Я не був виданий юдеям; але нині Царство Моє не звідси.
<p>37 Пилат сказав Йому: отже, Ти Цар? Ісус відповів: ти говориш, що Я Цар. Я для того народився і для того прийшов у світ, щоб свідчити про істину; кожен, хто від істини, слухається голосу Мого.
<p>38 Пилат сказав Йому: що є істина? І, сказавши це, знову вийшов до юдеїв і сказав їм: я ніякої провини не знаходжу в Ньому.
<p>39 Є ж у вас звичай, щоб я одного відпускав вам на Пасху; чи хочете, відпущу вам Царя Юдейського?
<p>40 Тоді знову закричали всі, кажучи: не Його, а Варавву. Варавва ж був розбійник.
<h4>19</h4>
<p>1 Тоді Пилат узяв Ісуса і звелів бити Його.
<p>2 І воїни, сплівши вінець з терну, поклали Йому на голову, і одягли Його в багряницю,
<p>3 і говорили: радуйся, Царю Юдейський! І били Його по щоках.
<p>4 Пилат знову вийшов і сказав їм: ось я виводжу Його до вас, щоб ви знали, що я не знаходжу в Ньому ніякої провини.
<p>5 Тоді вийшов Ісус у терновому вінці і в багряниці. І сказав їм Пилат: це — Чоловік!
<p>6 Коли ж побачили Його первосвященики і слуги, то закричали: розіпни, розіпни Його! Пилат говорить їм: візьміть Його ви, і розіпніть; бо я не знаходжу в Ньому провини.
<p>7 Юдеї відповіли йому: ми маємо закон, і за законом нашим Він повинен умерти, тому що зробив Себе Сином Божим.
<p>8 Пилат же, почувши це слово, ще більше злякався.
<p>9 І знов увійшов у преторію і сказав Ісусові: звідки Ти? Але Ісус відповіді не дав йому.
<p>10 Пилат же каже Йому: чи мені не відповідаєш? Хіба не знаєш, що я маю владу розіп’ясти Тебе, і владу маю відпустити Тебе?
<p>11 Ісус відповів: ти не мав би наді Мною ніякої влади, якби не було тобі дано звище. Тому більший гріх на тому, хто видав Мене тобі.
<p>12 З того часу Пилат намагався відпустити Його. Юдеї ж кричали: якщо відпустиш Його, ти не друг кесареві; всякий, хто робить себе царем, противиться кесареві.
<p>13 Пилат, почувши це слово, вивів Ісуса і сів на судилищі, на місці, що зветься ліфостротон , а по-єврейськи — гаввафа.
<p>14 Тоді була п’ятниця перед Пасхою, близько шостої години. І сказав Пилат юдеям: це Цар ваш!
<p>15 Вони ж закричали: візьми, візьми і розіпни Його! Пилат говорить їм: чи Царя вашого розіпну? Первосвященики відповіли: немає в нас царя, крім кесаря.
<p>16 І тоді він видав Його їм на розп’яття. І взяли Ісуса, і повели.
<p>17 І, несучи хрест Свій, Він вийшов на місце, що зветься Лобне, по-єврейськи Голгофа;
<p>18 там розіп’яли Його, і з Ним двох інших, з одного і другого боку, а посередині Ісуса.
<p>19 Пилат же написав і напис і виставив на хресті. Написано було: Ісус Назорей, Цар Юдейський.
<p>20 Цей напис читало багато юдеїв, тому що місце, де був розіп’ятий Ісус, було недалеко від міста, і написано було єврейською, грецькою, римською <i>мовами</i>.
<p>21 Первосвященики ж юдейські сказали Пилатові: не пиши: Цар Юдейський, але що Він говорив: Я Цар Юдейський.
<p>22 Пилат відповів: що я написав — те написав.
<p>23 Воїни ж, коли розіп’яли Ісуса, взяли одяг Його і розділили на чотири частини, кожному воїнові по частині, і хітон. Хітон же був не зшитий, а весь зітканий згори.
<p>24 Вирішили між собою: не будемо роздирати його, а киньмо жереб на нього, кому буде, — щоб збулося сказане в Писанні: розділили ризи Мої між собою, за одяг Мій кидали жереб. Так воїни і зробили.
<p>25 Біля хреста Ісуса стояли Мати Його і сестра Матері Його, Марія Клеопова, і Марія Магдалина.
<p>26 Ісус, побачивши Матір і ученика, що тут стояв, якого любив, говорить до Матері Своєї: Жоно! Це — син Твій.
<p>27 Потім каже ученикові: це — Мати твоя! І з цього часу ученик взяв Її до себе.
<p>28 Після того Ісус, знаючи, що вже усе звершилося, щоб справдилося Писання, говорить: пити!
<p>29 Стояла тут посудина, повна оцту. Воїни, намочивши оцтом губку і настромивши її на тростину, піднесли до уст Його.
<p>30 Коли ж спробував оцту Ісус, сказав: звершилось! І, схиливши голову, віддав дух.
<p>31 А оскільки тоді була п’ятниця, то юдеї, щоб не залишати тіл на хресті в суботу [бо та субота була Великдень], просили Пилата, щоб перебити їхні голінки і зняти їх.
<p>32 Отже, прийшли воїни і в першого перебили голінки, і в другого, розіп’ятого з Ним.
<p>33 А коли, підійшовши до Ісуса, побачили, що Він уже помер, то не перебили в Нього голінок.
<p>34 Але один з воїнів списом проколов Йому ребра, і відразу витекли кров і вода.
<p>35 І той, що бачив, засвідчив, — і свідчення його правдиве. Він знає, що говорить правду, щоб ви повірили.
<p>36 Бо це сталося, щоб справдилося Писання: кість не розломиться в Нього.
<p>37 Також і в іншому місці Писання говориться: будуть дивитися на Того, Якого прокололи.
<p>38 Після цього Йосиф з Аримафеї, ученик Ісуса, але таємний — з остраху перед юдеями, просив Пилата, щоб зняти тіло Ісуса; і Пилат дозволив. Він пішов і зняв тіло Ісуса.
<p>39 Прийшов також і Никодим, який приходив раніше до Ісуса вночі, і приніс суміш смирни та алое, близько сотні літрів.
<p>40 Отже, вони взяли тіло Ісуса і обгорнули пеленами з пахощами, як за звичаєм поховання в юдеїв.
<p>41 На тому місці, де Його розіп’яли, був сад, і в саду новий гріб, в якому ще ніхто ніколи не був покладений.
<p>42 Там і поклали Ісуса ради п’ятниці юдейської, тому що гріб був близько.
<h4>20</h4>
<p>1 У перший же день після суботи Марія Магдалина приходить до гробу вранці, коли було ще темно, і бачить, що камінь відвалений від гробу.
<p>2 Отже, біжить і приходить до Симона-Петра та до іншого ученика, якого любив Ісус, і каже їм: узяли Господа з гробу і не знаємо, де поклали Його.
<p>3 Негайно ж вийшли Петро та інший ученик і пішли до гробу.
<p>4 Вони бігли обидва разом; але інший ученик біг швидше за Петра і прибув до гробу перший.
<p>5 І, нахилившись, побачив, що лежать пелени; але не ввійшов.
<p>6 Слідом за ним прийшов Симон-Петро, і ввійшов у гріб, і побачив одні лиш пелени, що лежали;
<p>7 а хустина, яка була на голові Його, лежала згорнена не з пеленами, а осторонь, на іншому місці.
<p>8 Тоді ввійшов і інший ученик, що раніше прийшов до гробу, і побачив, і увірував.
<p>9 Бо вони ще не знали Писання, що Йому належало воскреснути з мертвих.
<p>10 Тоді ученики знову повернулися до себе.
<p>11 Марія стояла зовні біля гробу і плакала; і, коли плакала, нахилилася до гробу,
<p>12 і бачить двох ангелів у білому, що сиділи — один в головах, а другий в ногах, де лежало тіло Ісусове.
<p>13 І вони кажуть їй: жоно, чого плачеш? Говорить їм: взяли Господа мого, і не знаю, де поклали Його.
<p>14 Сказавши це, обернулася назад і побачила Ісуса, Який стояв, але не впізнала, що це Ісус.
<p>15 Говорить їй Ісус: жоно, чого плачеш? Кого шукаєш? Вона, думаючи, що це садівник, каже Йому: господарю, якщо ти забрав Його, скажи мені, де ти поклав Його, і я візьму Його.
<p>16 Ісус говорить їй: Маріє! Вона, обернувшись, каже Йому: Раввуні! Що означає: Учителю!
<p>17 Ісус говорить їй: не доторкайся до Мене, бо Я ще не зійшов до Отця Мого; а йди до братів Моїх і скажи їм: іду до Отця Мого і Отця вашого, і до Бога Мого і Бога вашого.
<p>18 Марія Магдалина прийшла і сповістила ученикам, що бачила Господа і що Він це сказав їй.
<p>19 Того ж першого дня після суботи, ввечері, коли двері дому, де зібралися ученики Його, були замкнені з остраху перед юдеями, прийшов Ісус і став посередині, і каже їм: мир вам!
<p>20 Сказавши це, Він показав їм руки, і ноги, і ребра Свої. Ученики зраділи, побачивши Господа.
<p>21 Ісус же сказав їм вдруге: мир вам! Як послав Мене Отець, так і Я посилаю вас.
<p>22 Сказавши це, Він дихнув і говорить їм: прийміть Духа Святого.
<p>23 Кому відпустите гріхи, тим відпустяться, на кому залишите, залишаться.
<p>24 Фома ж, один з дванадцятьох, який звався Близнюком, не був тут з ними, коли приходив Ісус.
<p>25 Інші ученики сказали йому: ми бачили Господа. Він же сказав їм: якщо не побачу на руках Його рани від цвяхів і не вкладу пальця мого в рани від цвяхів, і не вкладу руки моєї в ребра Його, не повірю.
<p>26 Через вісім днів ученики Його знову були в домі, й Фома з ними. Прийшов Ісус, коли двері були замкнені, став посеред них і сказав: мир вам!
<p>27 Потім говорить Фомі: дай палець твій сюди і подивись на руки Мої; подай руку твою і вклади в ребра Мої, і не будь невірним, але вірним.
<p>28 Фома у відповідь сказав Йому: Господь мій і Бог мій!
<p>29 Ісус говорить йому: ти повірив, тому що побачив Мене; блаженні ті, що не бачили й увірували.
<p>30 Багато інших чудес сотворив Ісус перед учениками Своїми, про які не написано в цій книзі.
<p>31 Це ж написано, щоб ви увірували, що Ісус є Христос, Син Божий, і, віруючи, мали життя в ім’я Його.
<h4>21</h4>
<p>1 Після того знову явився Ісус ученикам Своїм по воскресінні з мертвих біля моря Тиверіадського. Явився ж так:
<p>2 були разом Симон-Петро, і Фома, званий Близнюком, і Нафанаїл з Кани галилейської, і сини Зеведеєві, і двоє інших з учеників Його.
<p>3 Симон-Петро говорить їм: йду ловити рибу. Кажуть йому: йдемо і ми з тобою! Пішли і відразу ввійшли в човен, і не впіймали в ту ніч нічого.
<p>4 А коли вже настав ранок, Ісус стояв на березі; але ученики не впізнали, що це Ісус.
<p>5 Ісус говорить їм: діти, чи є у вас яка їжа? Вони відповіли: ні.
<p>6 Він же сказав їм: закиньте сіті з правого боку човна і впіймаєте. Вони закинули, і вже не могли витягти через велику кількість риби.
<p>7 Тоді ученик, якого любив Ісус, говорить Петрові: це Господь. Симон же Петро, почувши, що це Господь, оперезався одягом, бо він був нагий, і кинувся в море.
<p>8 А інші ученики припливли човном, бо недалеко були від землі, ліктів близько двохсот, і тягли сіть з рибою.
<p>9 А коли вийшли на землю, бачать розкладене вогнище, і рибу, що на ньому лежала, і хліб.
<p>10 Ісус говорить їм: принесіть тієї риби, яку ви тепер упіймали.
<p>11 Симон-Петро пішов і витяг на землю сіть, повну великих рибин — сто п’ятдесят три; і від такої кількости риби не прорвалася сіть.
<p>12 Ісус говорить їм: ідіть обідайте. Ніхто ж з учеників не посмів запитати Його: хто Ти? Бо знали, що це Господь.
<p>13 Ісус підходить, бере хліб і дає їм, також і рибу.
<p>14 Це вже втретє явився Ісус ученикам Своїм по воскресінні Своєму з мертвих.
<p>15 Коли ж вони обідали, Ісус каже Симону-Петрові: Симоне Іонин! Чи любиш ти Мене більше, ніж вони? Петро каже Йому: так, Господи! Ти знаєш, що я люблю Тебе. Ісус говорить йому: паси ягнят Моїх.
<p>16 Ще говорить йому вдруге: Симоне Іонин! Чи любиш ти Мене? Петро говорить Йому: так, Господи! Ти знаєш, що я люблю Тебе. Ісус говорить йому: паси вівці Мої.
<p>17 Говорить йому втретє: Симоне Іонин! Чи любиш ти Мене? Петро засмутився, що втретє спитав його: чи любиш ти Мене? І сказав Йому: Господи! Ти все знаєш: Ти знаєш, що я люблю Тебе. Ісус говорить йому: паси вівці Мої.
<p>18 Істинно, істинно кажу тобі: коли ти був молодий, то підперізувався сам і ходив, куди хотів; коли ж постарієш, то простягнеш руки твої й інший підпереже тебе і поведе, куди не хочеш.
<p>19 Це Він сказав, щоб зрозуміли, якою смертю <i>Петро</i> прославить Бога. І, сказавши це, говорить йому: йди за Мною.
<p>20 Петро ж, обернувшись, бачить, що йде за ним ученик, якого любив Ісус і який на вечері, припавши до грудей Його, сказав: Господи, хто видасть Тебе?
<p>21 Побачивши його, Петро говорить Ісусові: Господи, а він що?
<p>22 Ісус говорить йому: якщо Я хочу, щоб він залишився, доки прийду, що тобі до того? Ти йди за Мною.
<p>23 І рознеслося це слово поміж браттями, що ученик той не помре. Але Ісус не сказав йому, що не помре, але: якщо Я хочу, щоб він залишився, доки прийду, що тобі до того?
<p>24 Це той ученик, що свідчить про це і написав це; і знаємо, що правдиве свідчення його.
<p>25 Багато й іншого сотворив Ісус; але, коли б написати про те докладно, то, думаю, і сам світ не вмістив би написаних книг. Амінь.
