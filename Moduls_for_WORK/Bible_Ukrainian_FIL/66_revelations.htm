<h2></h2>
<h4>1</h4>
<p>1 Одкровення  Ісуса Христа, яке дав Йому Бог, щоб показати рабам Своїм, що повинно статися невдовзі. І Він показав, пославши <i>його</i> через ангела Свого рабові Своєму Іоану,
<p>2 який засвідчив слово Боже і свідчення Ісуса Христа і що він бачив.
<p>3 Блажен, хто читає, і ті, що слухають слова пророцтва цього і дотримуються написаного в ньому, бо час близький.
<p>4 Іоан семи церквам, що знаходяться в Асії: благодать вам і мир від Того, Хто є і був і гряде, та від семи духів, які знаходяться перед престолом Його,
<p>5 і від Ісуса Христа, Який є свідок вірний, первісток з мертвих і владика царів земних. Йому, Який полюбив нас і омив нас від гріхів наших кров’ю Своєю
<p>6 і зробив нас царями і священиками Богу й Отцю Своєму, слава і держава на віки віків, амінь.
<p>7 Ось іде з хмарами, і побачить Його всяке око і ті, що прокололи Його; і заридають перед Ним усі племена земні. Так, амінь.
<p>8 Я є Альфа й Омега, початок і кінець, говорить Господь, Який є і був і гряде, Вседержитель.
<p>9 Я, Іоан, брат ваш і співучасник у скорботі і в царстві і в терпінні Ісуса Христа, був на острові, званому Патмос, за слово Боже і за свідчення Ісуса Христа.
<p>10 Я був у дусі в день воскресний і чув позаду себе голос гучний, ніби трубний, який говорив: Я є Альфа й Омега, Перший і Останній;
<p>11 те, що бачиш, напиши у книгу і пошли Церквам, які знаходяться в Асії: до Ефеса, і до Смирни, і до Пергама, і до Фіатири; і до Сардиса, і до Філадельфії, і до Лаодикії.
<p>12 Я обернувся, щоб побачити, чий голос, що говорив зі мною; і, обернувшись, побачив сім золотих світильників
<p>13 і, посеред семи світильників, подібного до Сина Людського, одягненого в довгі ризи і підперезаного попід груди золотим поясом:
<p>14 голова Його і волосся білі, як біла вовна, як сніг; і очі Його, як полум’я вогняне;
<p>15 і ноги Його подібні до бронзи, ніби в печі розжарені, і голос Його, як шум вод великих.
<p>16 Він тримав у правиці Своїй сім зірок, і з уст Його виходив гострий з обох боків меч; і лице Його, як сонце, що сяє в силі своїй.
<p>17 І коли я побачив Його, то впав до ніг Його, як мертвий. І Він поклав на мене правицю Свою і сказав мені: не бійся; Я є Перший і Останній,
<p>18 і живий; і був мертвий, і ось, живий на віки віків, амінь; і маю ключі пекла і смерті.
<p>19 Отже, напиши, що ти бачив, і що є, і що буде після цього.
<p>20 Таємниця семи зірок, які ти бачив у правиці Моїй, і семи золотих світильників <i>є така:</i> сім зірок — це ангели семи Церков; а сім світильників, які ти бачив, це сім Церков.
<h4>2</h4>
<p>1 Ангелові Ефеської Церкви напиши: так говорить Той, Хто тримає сім зірок у правиці Своїй, Хто ходить посеред семи золотих світильників:
<p>2 знаю діла твої, і труд твій, і терпіння твоє, і те, що ти не можеш зносити розпутних, і випробував тих, які називають себе апостолами, а вони не такі, й побачив, що вони неправдомовці;
<p>3 ти багато зазнав і маєш терпіння, і в ім’я Моє трудився і не знемагав.
<p>4 Та маю проти тебе те, що ти залишив першу любов твою.
<p>5 Отже, згадай, звідки ти впав, і покайся, і твори попередні діла; а якщо не так, скоро прийду до тебе і зрушу світильник твій з місця його, якщо не покаєшся.
<p>6 А втім, те в тобі <i>добре,</i> що ти ненавидиш діла николаїтів, які і Я ненавиджу.
<p>7 Хто має вухо, нехай чує, що Дух говорить Церквам: тому, хто перемагає, дам споживати від дерева життя, яке посеред раю Божого.
<p>8 І ангелу Смирнської Церкви напиши: так говорить Перший і Останній, Який був мертвий і ось, живий:
<p>9 знаю твої діла, і скорботу, і вбогість (а втім, ти багатий), і лихослів’я від тих, які кажуть про себе, що вони юдеї, а вони не такі, але зборище сатанинське.
<p>10 Не бійся нічого, що тобі треба буде витерпіти. Ось, диявол буде кидати вас у темницю, щоб випробувати вас, і будете мати скорботу днів десять. Будь вірний до смерти, і дам тобі вінець життя.
<p>11 Хто має вухо (чути), нехай чує, що Дух говорить Церквам: той, хто перемагає, не зазнає шкоди від другої смерти.
<p>12 І ангелу Пергамської Церкви напиши: так говорить Той, Хто має гострий з обох боків меч:
<p>13 знаю твої діла, і що ти живеш там, де престіл сатани, і що зберігаєш ім’я Моє, і не зрікся віри Моєї навіть у ті дні, коли у вас, де живе сатана, був убитий вірний свідок Мій Антипа.
<p>14 Але маю трохи проти тебе, тому що є в тебе там ті, які дотримуються вчення Валаама, який навчив Валака спокусити синів Ізраїлевих, щоб вони їли ідоложертовне і перелюби чинили.
<p>15 Так і в тебе є ті, які дотримуються вчення николаїтів, яке Я ненавиджу.
<p>16 Покайся; а якщо не так, незабаром прийду до тебе і воюватиму з ними мечем уст Моїх.
<p>17 Хто має вухо (чути), нехай чує, що Дух говорить Церквам: тому, хто перемагає, дам споживати сокровенну манну, і дам йому білий камінь, і на камені написане нове ім’я, якого ніхто не знає, крім того, хто одержує.
<p>18 І ангелу Фіатирської Церкви напиши: так говорить Син Божий, у Якого очі, наче полум’я вогняне, і ноги подібні до бронзи:
<p>19 знаю твої діла, і любов, і служіння, і віру, і терпіння твоє, і те, що останні діла твої більші, ніж перші.
<p>20 Та маю трохи проти тебе, тому що ти попускаєш жінці Ієзавелі, яка називає себе пророчицею, навчати і вводити в оману рабів Моїх, любодіяти і їсти ідоложертовне.
<p>21 Я дав їй час покаятись у перелюбстві її, але вона не покаялась.
<p>22 Ось, Я кидаю її на одр і тих, що любодіяли з нею, у велику скорботу, якщо не покаються у ділах своїх.
<p>23 І дітей її уражу смертю, і зрозуміють усі Церкви, що Я є Той, Хто випробовує серця й утроби; і воздам кожному з вас за ділами вашими.
<p>24 Вам же та іншим, що є у Фіатирі, які не дотримуються цього вчення і не знають так званих глибин сатанинських, кажу, що не накладу на вас іншого тягара;
<p>25 тільки те, що маєте, тримайте, доки прийду.
<p>26 Хто перемагає і дотримується діл Моїх до кінця, тому дам владу над язичниками,
<p>27 і буде пасти їх жезлом залізним; як посуд глиняний, вони будуть розтрощені, як і Я одержав <i>владу</i> від Отця Мого;
<p>28 і дам йому зірку ранкову.
<p>29 Хто має вухо (чути), нехай чує, що Дух говорить Церквам.
<h4>3</h4>
<p>1 І ангелу Сардійської Церкви напиши: так говорить Той, Хто має сім духів Божих і сім зірок: знаю твої діла; ти носиш ім’я, ніби живий, але ти мертвий.
<p>2 Пильнуй і зміцнюй інше близьке до смерти, бо Я не бачу, щоб діла твої були довершені перед Богом Моїм.
<p>3 Згадай, що ти прийняв і чув, і зберігай та покайся. Якщо ж не будеш пильнувати, то Я найду на тебе, як злодій, і ти не дізнаєшся, якої години найду на тебе.
<p>4 А втім, у тебе в Сардах є кілька чоловік, які не осквернили одягу свого, і будуть ходити зі Мною у білому <i>одязі,</i> бо вони достойні.
<p>5 Той, хто перемагає, одягнеться у білий одяг; і не згладжу імені його з книги життя, і визнаю ім’я його перед Отцем Моїм і перед ангелами Його.
<p>6 Хто має вухо, нехай чує, що Дух говорить Церквам.
<p>7 І ангелу Філадельфійської Церкви напиши: так говорить Святий, Істинний, Хто має ключ Давидів, Хто відчиняє — і ніхто не зачинить, зачиняє — і ніхто не відчинить:
<p>8 знаю твої діла; ось Я відчинив перед тобою двері, і ніхто не може зачинити їх; ти не багато маєш сили, і зберіг слово Моє, і не зрікся імені Мого.
<p>9 Ось, Я зроблю, що із сатанинського зборища, з тих, які кажуть про себе, що вони юдеї, але не такі, а обманюють, — ось, Я зроблю те, що вони прийдуть і поклоняться перед ногами твоїми, і зрозуміють, що Я полюбив тебе.
<p>10 І як ти зберіг слово терпіння Мого, то і Я збережу тебе від години спокуси, що гряде на весь світ, щоб випробувати тих, хто живе на землі.
<p>11 Ось, гряду скоро; тримай, що маєш, щоб ніхто не перейняв вінця твого.
<p>12 Переможця зроблю стовпом у храмі Бога Мого, і він уже не вийде геть; і напишу на ньому ім’я Бога Мого й ім’я міста Бога Мого, нового Єрусалима, що сходить з неба від Бога Мого, й ім’я Моє нове.
<p>13 Хто має вухо, нехай чує, що Дух говорить Церквам.
<p>14 І ангелові Лаодикійської Церкви напиши: так говорить Амінь, свідок вірний і істинний, початок створіння Божого:
<p>15 знаю твої діла; ти ні холодний, ні гарячий; о, якби ти був холодний або гарячий!
<p>16 Але оскільки ти теплий, а не гарячий і не холодний, то викину тебе з уст Моїх.
<p>17 Бо ти говориш: я багатий, розбагатів і ні в чому не маю потреби; а не знаєш, що ти нещасний і жалюгідний, і вбогий, і сліпий, і голий.
<p>18 Раджу тобі купити в Мене золото, вогнем очищене, щоб тобі збагатитися, і білий одяг, щоб одягтися, і щоб не видно було сорому наготи твоєї, і маззю для очей помаж очі твої, щоб бачити.
<p>19 Кого Я люблю, тих викриваю і караю. Отже, будь ревним і покайся.
<p>20 Ось, стою при дверях і стукаю; якщо хто почує голос Мій і відчинить двері, увійду до нього, і буду вечеряти з ним, і він зі Мною.
<p>21 Переможцеві дам сісти зі Мною на престолі Моїм, як і Я переміг і сів з Отцем Моїм на престолі Його.
<p>22 Хто має вухо, нехай чує, що Дух говорить Церквам.
<h4>4</h4>
<p>1 Після цього я глянув, і ось, двері відчинені на небі, і той самий голос, який я чув, ніби звук труби, що говорив зі мною, сказав: зійди сюди, і покажу тобі, що має бути після цього.
<p>2 І в ту ж мить я був у дусі; і ось, престіл стояв на небі, і на престолі був Сидячий;
<p>3 і Цей Сидячий на вигляд був подібний до каменя яспису і сардису; і райдуга навколо престолу, на вигляд подібна до смарагду.
<p>4 І навколо престолу двадцять чотири престоли; а на престолах бачив я двадцять чотири старці, які сиділи й одягнені були в білий одяг та мали на головах своїх золоті вінці.
<p>5 І від престолу виходили блискавки, і громи, і голоси, і перед престолом горіли сім світильників вогняних, які є сім духів Божих;
<p>6 і перед престолом море скляне, подібне до кристала, і посеред престолу і навколо престолу чотири тварини, сповнені очей спереду і ззаду.
<p>7 І перша тварина була подібна до лева, і друга тварина подібна до тельця, і третя тварина мала лице, як людина, а четверта тварина подібна до орла, що летить.
<p>8 І кожна з чотирьох тварин мала по шість крил навколо, а всередині вони були сповнені очей; і ні вдень, ні вночі не мають спокою, взиваючи: свят, свят, свят Господь Бог Вседержитель, Який був, є і гряде.
<p>9 І коли тварини воздають славу і честь і подяку Тому, Хто сидить на престолі, Хто живе повік віку,
<p>10 тоді двадцять чотири старці падають перед Тим, Хто сидить на престолі, і поклоняються Тому, Хто живе у віки віків, і покладають вінці свої перед престолом, кажучи:
<p>11 достойний Ти, Господи, прийняти славу і честь і силу: бо Ти створив усе, і <i>все</i> з Твоєї волі існує і створено.
<h4>5</h4>
<p>1 І бачив я у правиці Того, Хто сидить на престолі, книгу, написану всередині і ззовні, запечатану сімома печатями.
<p>2 І бачив я ангела сильного, який виголошував гучним голосом: хто достойний розкрити цю книгу і зняти печаті її?
<p>3 І ніхто не міг, ні на небі, ні на землі, ні під землею, ані розкрити цю книгу, ані глянути в неї.
<p>4 І я багато плакав від того, що нікого не знайшлося достойного розкрити і читати цю книгу, і навіть глянути в неї.
<p>5 І один із старців сказав мені: не плач; ось, лев від коліна Іуди, корінь Давидів, переміг, і <i>може</i> розкрити цю книгу і зняти сім печатей її.
<p>6 І я поглянув, і ось, посеред престолу і чотирьох тварин і посеред старців стояв Агнець, ніби заколений, що мав сім рогів і сім очей, які є сім духів Божих, посланих на всю землю.
<p>7 І Він прийшов і взяв книгу з правиці Того, Хто сидить на престолі.
<p>8 І коли Він узяв книгу, тоді чотири тварини і двадцять чотири старці упали перед Агнцем, маючи кожен гуслі і золоті чаші, повні фіміаму, які є молитви святих.
<p>9 І співають нову пісню, кажучи: достойний Ти взяти книгу і зняти з неї печаті, бо Ти був заколений, і кров’ю Своєю відкупив нас Богові з усякого коліна і народу, і людей, і племені,
<p>10 і зробив нас царями і священиками Богові нашому; і ми будемо царювати на землі.
<p>11 І я бачив, і чув голос багатьох ангелів навколо престолу, і тварин, і старців, і число їх було тьми тем і тисячі тисяч,
<p>12 які говорили гучним голосом: достойний Агнець заколений прийняти силу і багатство, і премудрість, і міцність, і честь, і славу, і благословення.
<p>13 І всяке створіння, яке є на небі і на землі, і під землею, і на морі, і все, що в них, чув я, говорило: Тому, Хто сидить на престолі, і Агнцеві благословення і честь, і слава і держава на віки віків.
<p>14 І чотири тварини говорили: амінь. І двадцять чотири старці упали і поклонилися Тому, Хто живе у віки віків.
<h4>6</h4>
<p>1 І я бачив, що Агнець зняв першу із семи печатей, і я почув одну з чотирьох тварин, яка говорила ніби громовим голосом: іди і дивись.
<p>2 Я глянув, і ось, кінь білий, і на ньому вершник, який мав лук, і дано було йому вінець, і вийшов він <i>як</i> переможний, і щоб перемогти.
<p>3 І коли Він зняв другу печать, я чув другу тварину, яка говорила: іди і дивись.
<p>4 І вийшов другий кінь, рудий, і тому, хто сидить на ньому, дано взяти мир від землі, і щоб убивали одне одного; і дано йому великий меч.
<p>5 І коли Він зняв третю печать, я чув третю тварину, яка говорила: іди і дивись. Я глянув, і ось, кінь вороний, і на ньому вершник, який мав мірило у руці своїй.
<p>6 І чув я голос посеред чотирьох тварин, який говорив: мірка пшениці за динарій , і три мірки ячменю за динарій; єлею ж і вина не пошкоджуй.
<p>7 І коли Він зняв четверту печать, я чув голос четвертої тварини, що говорив: іди і дивись.
<p>8 І я глянув, і ось, кінь блідий, і на ньому вершник, якому ім’я «смерть»; і пекло слідом ішло за ним; і дана йому влада над четвертою частиною землі — умертвлювати мечем і голодом, і моровицею, і звірами земними.
<p>9 І коли Він зняв п’яту печать, я побачив під жертовником душі убитих за слово Боже і за свідчення, яке вони мали.
<p>10 І викликнули вони гучним голосом, кажучи: доки, Владико Святий і Істинний, не судиш і не мстишся тим, що живуть на землі, за кров нашу?
<p>11 І дано було кожному з них одяг білий, і сказано їм, щоб вони заспокоїлися ще на деякий час, доки і співробітники їхні, і брати їхні, які будуть убиті, як і вони, доповнять число.
<p>12 І коли Він зняв шосту печать, я глянув, і ось, стався великий землетрус, і сонце стало темне, як волосяниця, і місяць став, наче кров.
<p>13 І зірки небесні попадали на землю, як смоковниця, струшувана сильним вітром, обсипає незрілі смокви свої.
<p>14 І небо зникло, згорнувшись, як сувій; і всяка гора й острів зрушилися з місць своїх.
<p>15 І царі земні, і вельможі, і багаті, і тисячоначальники, і сильні, і всякий раб, і всякий вільний сховались у печери і в ущелини гір,
<p>16 і кажуть горам і каменям: упадіть на нас і закрийте нас від лиця Того, Хто сидить на престолі, й від гніву Агнця;
<p>17 бо прийшов великий день гніву Його, і хто може встояти?
<h4>7</h4>
<p>1 І після цього бачив я чотирьох ангелів, які стоять на чотирьох кутах землі, тримаючи чотири вітри землі, щоб не дув вітер ні на землю, ні на море, ні на яке дерево.
<p>2 І бачив я іншого ангела, який сходив від сходу сонця, і мав печать Бога Живого. І викликнув він гучним голосом до чотирьох ангелів, яким дано шкодити землі і морю, кажучи:
<p>3 не робіть шкоди ні землі, ні морю, ні деревам, доки не покладемо печаті на чолах рабів Бога нашого.
<p>4 І я чув кількість пропечатаних: пропечатаних було сто сорок чотири тисячі від усіх колін синів Ізраїлевих.
<p>5 коліна Іудиного пропечатано дванадцять тисяч; з коліна Рувимового пропечатано дванадцять тисяч; з коліна Гадового пропечатано дванадцять тисяч;
<p>6 з коліна Асирового пропечатано дванадцять тисяч; з коліна Неффалимового пропечатано дванадцять тисяч; з коліна Манасіїного пропечатано дванадцять тисяч;
<p>7 з коліна Симеонового пропечатано дванадцять тисяч; з коліна Левіїнового пропечатано дванадцять тисяч; з коліна Іссахарового пропечатано дванадцять тисяч;
<p>8 з коліна Завулонового пропечатано дванадцять тисяч; з коліна Йосифового пропечатано дванадцять тисяч; з коліна Веніамінового пропечатано дванадцять тисяч.
<p>9 Після цього глянув я, і ось, велика кількість людей, яких ніхто не міг перелічити, з усіх племен і колін, і народів і людей, стояли перед престолом і перед Агнцем у білому одязі і з пальмовими віттями в руках своїх.
<p>10 І викликували гучним голосом, кажучи: спасіння Богові нашому, що сидить на престолі, і Агнцеві!
<p>11 І всі ангели стояли навколо престолу і старців, і чотирьох тварин і впали перед престолом на лиця свої, і поклонилися Богові,
<p>12 кажучи: амінь! благословення і слава, і премудрість, і подяка, і честь, і сила, і кріпкість Богові нашому на віки віків! Амінь.
<p>13 І, почавши говорити, один із старців запитав мене: хто ці, одягнені у білий одяг, і звідки прийшли?
<p>14 Я сказав йому: ти знаєш, господарю. І він сказав мені: це ті, які прийшли від великої скорботи; вони омили одяг свій і вибілили одяг свій кров’ю Агнця.
<p>15 За це вони перебувають <i>нині</i> перед престолом Бога і служать Йому день і ніч у храмі Його, і Той, Хто сидить на престолі, буде жити в них.
<p>16 Вони вже не будуть мати ні голоду, ні спраги, і не буде палити їх сонце і ніяка спека:
<p>17 бо Агнець, Який посеред престолу, буде пасти їх і водити їх до живих джерел вод; і витре Бог усяку сльозу з очей їхніх.
<h4>8</h4>
<p>1 І коли Він зняв сьому печать, настала безмовність на небі, десь на півгодини.
<p>2 І я бачив сім ангелів, які стояли перед Богом, і дано їм сім труб.
<p>3 І прийшов інший ангел, і став перед жертовником, тримаючи золоту кадильницю; і дано було йому багато фіміаму, щоб він з молитвами всіх святих поклав його на золотий жертовник, що перед престолом.
<p>4 І піднісся дим фіміаму з молитвами святих від руки ангела перед Богом.
<p>5 І взяв ангел кадильницю, і наповнив її вогнем з жертовника, і поклав на землю: і з’явилися голоси і громи, і блискавки, і землетрус.
<p>6 І сім ангелів, які мали сім труб, приготувалися трубити.
<p>7 Перший ангел затрубив, і сталися град і вогонь, змішані з кров’ю, і впали на землю; і третя частина дерев згоріла, і вся трава зелена згоріла.
<p>8 Другий ангел затрубив, і ніби велика гора, палаюча вогнем, упала в море; і третя частина моря стала кров’ю,
<p>9 і вмерла третя частина одушевлених створінь, що живуть у морі, і третя частина суден загинула.
<p>10 Третій ангел затрубив, і впала з неба велика зірка, що палала подібно до світильника, і впала на третю частину рік і на джерела вод.
<p>11 Ім’я цієї зірки «полин»; і третя частина вод стала, як полин, і багато з людей померло від вод, тому що вони стали гіркі.
<p>12 Четвертий ангел затрубив, і уражена була третя частина сонця і третя частина місяця, і третя частина зірок, так що затьмарилася третя частина їх, і третя частина дня не була світла — так само, як і ночі.
<p>13 І бачив я і чув одного ангела, який літав посеред неба і говорив гучним голосом: горе, горе, горе тим, що живуть на землі, від останніх трубних голосів трьох ангелів, які будуть трубити.
<h4>9</h4>
<p>1 П’ятий ангел затрубив, і я побачив зірку, що впала з неба на землю, і дано було їй ключ від колодязя безодні.
<p>2 Вона відкрила колодязь безодні, і вийшов дим з колодязя, як дим з великої печі; і затьмарилося сонце й повітря від диму з колодязя.
<p>3 І з диму вийшла сарана на землю, і дано було їй силу, яку мають земні скорпіони.
<p>4 І сказано було їй, щоб не робила шкоди траві земній й ніякій зелені, і ніякому дереву, а тільки одним людям, які не мають печаті Божої на чолах своїх.
<p>5 І дано їй не вбивати їх, а тільки мучити п’ять місяців; і муки від неї подібні до мук від скорпіона, коли ужалить людину.
<p>6 У ті дні люди будуть шукати смерти, але не знайдуть її; захочуть умерти, але смерть утече від них.
<p>7 За виглядом своїм сарана була подібна до коней, приготованих на війну; і на головах у неї ніби вінці, схожі на золоті, обличчя ж її, як обличчя людські;
<p>8 і волосся в неї — ніби волосся в жінок, а зуби в неї були, як у левів.
<p>9 На ній були броні, ніби броні залізні, а шум від крил її, як стукіт від колісниць, коли безліч коней біжать на війну;
<p>10 у неї були хвости, як у скорпіонів, і у хвостах її були жала; влада ж її була — шкодити людям п’ять місяців.
<p>11 Царем над собою вона мала ангела безодні; ім’я йому по-єврейськи Аваддон, а по-грецьки Аполліон .
<p>12 Одне горе пройшло; і ось, ідуть за ним ще два горя.
<p>13 Шостий ангел затрубив, і я почув один голос від чотирьох рогів золотого жертовника, який стояв перед Богом
<p>14 і говорив шостому ангелу, що мав трубу: звільни чотирьох ангелів, зв’язаних біля великої річки Євфрата.
<p>15 І звільнені були чотири ангели, приготовані на час і день, і місяць і рік для того, щоб умертвити третю частину людей.
<p>16 Кількість кінного війська була дві тьми тем; і я чув кількість його.
<p>17 Так бачив я у видінні коней і на них вершників, які мали на собі броні вогненні, гіацинтові й сірчані; голови у коней, як голови у левів, і з рота їх виходив вогонь, дим і сірка.
<p>18 Від цих трьох покарань, від вогню, диму і сірки, що виходили з рота їх, померла третя частина людей;
<p>19 бо сила коней була в роті їх і у хвостах їх; а хвости їх були подібні до змій і мали голови, і ними вони шкодили.
<p>20 Інші ж люди, які не вмерли від цих покарань, не розкаялись у ділах рук своїх так, щоб не поклонятися бісам та золотим, срібним, мідним, кам’яним і дерев’яним ідолам, які не можуть ні бачити, ні чути, ні ходити.
<p>21 І не розкаялися вони у вбивствах своїх, ні в чародійствах своїх, ні у розпусті своїй, ні в крадіжках своїх.
<h4>10</h4>
<p>1 І бачив я іншого ангела сильного, який сходив з неба, одягнений у хмару; над головою його була райдуга, і обличчя його, як сонце, і ноги його, як стовпи вогняні,
<p>2 у руці в нього була книжка розкрита. І поставив він праву ногу свою на море, а ліву на землю,
<p>3 і викликнув гучним голосом, як рикає лев; і коли він викликнув, тоді сім громів проговорили голосами своїми.
<p>4 І коли сім громів проговорили голосами своїми, я хотів було писати; але почув голос з неба, що говорив мені: приховай, що говорили сім громів, і не пиши цього.
<p>5 І ангел, що стоїть на морі і на землі, якого я бачив, підняв руку свою до неба
<p>6 і клявся Тим, Хто живе у віки віків, Який створив небо і все, що на ньому, землю і все, що на ній, і море і все, що у ньому, що часу вже не буде;
<p>7 але в ті дні, коли проголосить сьомий ангел, коли він затрубить, звершиться тайна Божа, як Він благовістив рабам Своїм пророкам.
<p>8 І голос, який я чув з неба, знову став говорити зі мною і сказав: піди, візьми розкриту книжку з руки ангела, який стоїть на морі і на землі.
<p>9 І я пішов до ангела і сказав йому: дай мені книжку. Він сказав мені: візьми і з’їж її; вона буде гірка у череві твоїм, але в устах твоїх буде солодка, як мед.
<p>10 І взяв я книжку з руки ангела, і з’їв її; і вона в устах моїх була солодкою, як мед; коли ж з’їв її, то гірко стало у череві моєму.
<p>11 І сказав він мені: тобі належить знову пророкувати про народи і племена, і людей і царів багатьох.
<h4>11</h4>
<p>1 І дано мені тростину, подібну до жезла, і сказано: встань і виміряй храм Божий і жертовник, і тих, що поклоняються в ньому.
<p>2 А зовнішній двір храму виключи і не вимірюй його, бо він відданий язичникам: вони зневажатимуть святе місто сорок два місяці.
<p>3 І дам двом свідкам Моїм, і вони будуть пророкувати тисячу двісті шістдесят днів, одягнені у веретище.
<p>4 Це два оливкових дерева і два світильники, що стоять перед Богом землі.
<p>5 І якщо хто захоче їх образити, то вогонь вийде з уст їхніх і пожере ворогів їхніх; якщо хто захоче скривдити їх, тому належить бути вбитому.
<p>6 Вони мають владу зачинити небо, щоб не йшов дощ на землю в дні пророкування їхнього; і мають владу над водами, перетворювати їх на кров, і вражати землю всякими недугами, коли тільки схочуть.
<p>7 І коли вони закінчать свідчення своє, звір, що виходить з безодні, битиметься з ними, і переможе їх, і вб’є їх,
<p>8 і трупи їхні залишить на вулиці великого міста, яке духовно зветься Содом і Єгипет, де і Господь наш був розіп’ятий.
<p>9 І <i>багато</i> з народів і колін, і людей, і племен дивитимуться на трупи їхні три дні з половиною, і не дозволять покласти трупи їхні у гроби.
<p>10 І ті, що живуть на землі, будуть радіти цьому і веселитися, і пошлють дари одне одному, тому що два ці пророки мучили тих, що живуть на землі.
<p>11 Але після трьох з половиною днів увійшов у них дух життя від Бога, і вони обоє стали на ноги свої; і великий страх напав на тих, які дивилися на них.
<p>12 І почули вони з неба гучний голос, що говорив їм: зійдіть сюди. І вони зійшли на небо на хмарі; і дивилися на них вороги їхні.
<p>13 І в ту ж мить стався великий землетрус, і десята частина міста впала, і загинуло під час землетрусу сім тисяч імен людських; інші ж охоплені були страхом і воздали славу Богові Небесному.
<p>14 Друге горе минуло; ось, гряде скоро третє горе.
<p>15 І сьомий ангел затрубив, і залунали на небі гучні голоси, які промовляли: царство світу стало <i>царством</i> Господа нашого і Христа Його, і буде царювати повік.
<p>16 І двадцять чотири старці, які сидять перед Богом на престолах своїх, впали на лиця свої і поклонилися Богові,
<p>17 говорячи, дякуємо Тобі, Господи Боже, Вседержителю, Який є, і був, і грядеш, що Ти прийняв силу Твою велику і воцарився.
<p>18 І розлютилися язичники; і прийшов гнів Твій, і час судити мертвих і дати відплату рабам Твоїм, пророкам і святим, і тим, що бояться імені Твого, малим і великим, і погубити тих, які губили землю.
<p>19 І розкрився храм Божий на небі, і з’явився ковчег завіту Його в храмі Його; і сталися блискавки і голоси, і громи, і землетрус, і великий град.
<h4>12</h4>
<p>1 І з’явилося на небі велике знамення: жона, оповита сонцем; під ногами її місяць і на голові її вінець з дванадцяти зірок.
<p>2 Вона мала в утробі і кричала від болю і мук народження.
<p>3 І з’явилось інше знамення на небі: ось, дракон величезний червоний з сімома головами і десятьма рогами, і на головах його сім вінців.
<p>4 Хвіст його захопив з неба третю частину зірок і кинув їх на землю. Дракон цей став перед жоною, яка мала родити, щоб, коли вона народить, пожерти її немовля.
<p>5 І народила вона немовля чоловічої статі, якому належить пасти всі народи залізним жезлом; і піднесене було дитя її до Бога і престолу Його.
<p>6 А жона втекла в пустелю, де було приготоване їй місце від Бога, щоб там годували її тисячу двісті шістдесят днів.
<p>7 І відбулася на небі війна: Михаїл і ангели його воювали проти дракона, і дракон і ангели його воювали <i>проти них,</i>
<p>8 та не встояли, і не знайшлося вже місця для них на небі.
<p>9 І скинутий був великий дракон, древній змій, званий дияволом і сатаною, що спокушає всю вселенну, скинутий на землю, і ангели його скинуті з ним.
<p>10 І почув я гучний голос на небі, який промовляв: нині настало спасіння, і сила, і царство Бога нашого і влада Христа Його, тому що скинутий наклепник братів наших, який зводив наклепи на них перед Богом нашим день і ніч.
<p>11 Вони перемогли його кров’ю Агнця і словом свідчення свого і не полюбили душі своєї  навіть до смерти.
<p>12 Отже, веселіться, небеса і ті, що живуть на них! Горе тим, що живуть на землі і на морі! Бо зійшов диявол до вас у великій люті, знаючи, що небагато йому лишається часу.
<p>13 Коли ж дракон побачив, що скинутий на землю, то став переслідувати жону, яка народила дитя чоловічої статі.
<p>14 І були дані жоні два крила великого орла, щоб вона летіла в пустелю на місце своє від лиця змія і там годувалася протягом часу, часів і півчасу.
<p>15 І пустив змій услід за жоною з пащі своєї воду, мов річку, щоб потопити її в річці.
<p>16 Але земля допомогла жоні, і розкрила земля уста свої, і поглинула річку, яку дракон пустив з пащі своєї.
<p>17 І розлютився дракон на жону, і пішов, щоб вступити в бій з іншими з роду її, які зберігають заповіді Божі і мають свідчення Ісуса Христа.
<h4>13</h4>
<p>1 І став я на піску морському, і побачив звіра з сімома головами і десятьма рогами, що виходив з моря: на рогах його було десять вінців, а на головах його богохульні імена.
<p>2 Звір, якого я бачив, був подібний до барса; ноги в нього — як у ведмедя, а паща в нього — як паща у лева; і дав йому дракон силу свою і престіл свій, і велику владу.
<p>3 І бачив я, що одна з голів його ніби була смертельно поранена; але ця смертельна рана зцілилась. І дивувалась уся земля, слідкуючи за звіром, і поклонилися драконові, що дав владу звірові,
<p>4 і поклонилися звірові, кажучи: хто подібний до звіра цього? і хто може змагатися з ним?
<p>5 І дані були йому вуста, що говорять гордо і богохульно, і надана йому влада діяти сорок два місяці.
<p>6 І розкрив він уста свої для хули на Бога, щоб хулити ім’я Його й оселю Його, і тих, що живуть на небі.
<p>7 І дано було йому вести війну зі святими і перемогти їх; і дана була йому влада над усяким коліном і народом, і людьми, і племенем.
<p>8 І поклоняться йому всі, що живуть на землі, імена яких не написані в книзі життя у Агнця, заколеного від створіння світу.
<p>9 Хто має вухо, нехай чує.
<p>10 Хто веде в полон, той сам піде у полон; хто мечем убиває, тому самому належить бути вбитому мечем. Ось тут терпіння і віра святих.
<p>11 І побачив я іншого звіра, що виходив із землі; він мав два роги, подібні до ягнячих, і говорив, як дракон.
<p>12 Він діє перед ним з усією владою першого звіра і примушує всю землю і тих, що живуть на ній, поклонятися першому звірові, у якого смертельна рана зцілилась;
<p>13 і творить великі знамення, так що й вогонь зводить з неба на землю перед людьми.
<p>14 І чудесами, які дано було йому творити перед звіром, він спокушає, тих, що живуть на землі, кажучи тим, що живуть на землі, щоб вони зробили образ звіра, який має рану від меча і живий.
<p>15 І дано було йому вкласти дух в образ звіра, щоб образ звіра і говорив і діяв так, щоб убитий був кожен, хто не поклониться образу звіра.
<p>16 І він зробить те, що всім, малим і великим, багатим і вбогим, вільним і рабам буде начертання на праву руку їх або на чоло їх,
<p>17 і що нікому не можна буде ні купувати, ні продавати, крім того, хто має це начертання, або ім’я звіра, або число імені його.
<p>18 Тут мудрість. Хто має розум, той нехай полічить число звіра, бо це число людське; число його шістсот шістдесят шість.
<h4>14</h4>
<p>1 І глянув я, і ось, Агнець стоїть на горі Сионі, і з ним сто сорок чотири тисячі, в яких ім’я Отця Його написане на чолах.
<p>2 І почув я голос з неба, наче шум багатьох вод і наче гуркіт грому сильного; і почув голос ніби гуслярів, які грають на гуслах своїх.
<p>3 Вони співають ніби нову пісню перед престолом і перед чотирма тваринами і старцями; і ніхто не міг навчитися цієї пісні, крім цих ста сорока чотирьох тисяч, відкуплених від землі.
<p>4 Це ті, які не осквернилися з жінками, бо вони дівственики; це ті, які йдуть услід за Агнцем, куди б Він не пішов. Вони відкуплені з людей, як первістки Богові і Агнцеві,
<p>5 і в устах їхніх нема лукавства; вони непорочні перед престолом Божим.
<p>6 І побачив я іншого ангела, що летів посеред неба, який мав вічне Євангеліє, щоб благовістити тим, які живуть на землі, усякому племені, і коліну, і людям, й народу;
<p>7 і говорив він гучним голосом: бійтеся Бога і воздайте Йому славу, бо настав час суду Його, і поклоніться Тому, Хто створив небо і землю, і море, і джерела вод.
<p>8 І другий ангел ішов за ним слідом, кажучи: впав, упав Вавилон, місто велике, тому що він шаленим вином розпусти своєї напоїв усі народи.
<p>9 І третій ангел ішов за ними слідом, кажучи гучним голосом: хто поклоняється звірові і образу його і приймає начертання на чоло своє або на руку свою,
<p>10 той питиме вино гніву Божого, вино нерозведене, приготовлене в чаші гніву Його, і буде мучений у вогні і сірці перед святими ангелами і перед Агнцем;
<p>11 і дим мучення їх здійматиметься повік, і не матимуть спокою ні вдень, ні вночі ті, що поклоняються звірові і образу його, і ті, що приймають начертання імені його.
<p>12 Тут терпіння святих, які дотримуються заповідей Божих і віри в Ісуса.
<p>13 І почув я голос з неба, який говорив мені: напиши: віднині блаженні мертві, які вмирають у Господі; так, говорить Дух, вони заспокояться від трудів своїх, і діла їхні йдуть услід за ними.
<p>14 І поглянув я, і ось світла хмара, і на хмарі сидить подібний до Сина Людського; на голові Його золотий вінець, і в руці Його гострий серп.
<p>15 І вийшов інший ангел з храму і викликнув гучним голосом до Того, Хто сидить на хмарі: пусти серп Твій і пожни, бо настав час жати, тому що жниво на землі вже дозріло.
<p>16 І кинув Той, Хто сидить на хмарі, серп свій на землю, і земля була пожата.
<p>17 І інший ангел вийшов з храму, що знаходиться на небі, також з гострим серпом.
<p>18 І інший ангел, який має владу над вогнем, вийшов від жертовника і з великим криком викликнув до того, що має гострий серп, кажучи: пусти серп твій гострий і обріж грона винограду на землі, бо дозріли вже на ньому ягоди.
<p>19 І кинув ангел серп свій на землю, й обрізав виноград на землі, і кинув у велике точило гніву Божого.
<p>20 І потоптано <i>ягоди</i> у точилі за містом, і потекла кров з точила навіть до вуздечок кінських, на тисячу шістсот стадій.
<h4>15</h4>
<p>1 І побачив я інше знамення на небі, велике і дивне: сім ангелів, які мали сім останніх покарань, якими закінчувався гнів Божий.
<p>2 І бачив я ніби скляне море, змішане з вогнем; і переможці звіра та образу його, начертання його і числа імені його, стоять на цьому скляному морі, тримаючи гусла Божі,
<p>3 і співають пісню Мойсея, раба Божого, і пісню Агнця, говорячи: великі й дивні діла Твої, Господи Боже Вседержителю! Праведні та істинні путі Твої, Царю святих!
<p>4 Хто не убоїться Тебе, Господи, і не прославить імені Твого? Бо Ти єдиний святий. Усі народи прийдуть і поклоняться перед Тобою, бо відкрилися суди Твої.
<p>5 І після цього я глянув, і ось, розкрився храм скинії свідчення на небі.
<p>6 І вийшли з храму сім ангелів, які мали сім покарань, одягнені в чисту і світлу лляну одежу і підперезані попід груди золотими поясами.
<p>7 І одна з чотирьох тварин дала сімом ангелам сім золотих чаш, наповнених гнівом Бога, Який живе у віки віків.
<p>8 І наповнився храм димом від слави Божої і від сили Його, і ніхто не міг увійти до храму, доки не скінчилися сім покарань семи ангелів.
<h4>16</h4>
<p>1 І почув я з храму гучний голос, що говорив до семи ангелів: ідіть і вилийте сім чаш гніву Божого на землю.
<p>2 Пішов перший ангел і вилив чашу свою на землю: і зробилися тяжкі й огидні гнійні рани на людях, які мали начертання звіра і поклонялися образу його.
<p>3 Другий ангел вилив чашу свою в море: і зробилася кров, ніби мерця, і все одушевлене померло в морі.
<p>4 Третій ангел вилив чашу свою у річки і джерела вод: і зробилася кров.
<p>5 І почув я ангела вод, який говорив: праведний Ти, Господи, Який є і був, і святий, тому що так судив;
<p>6 за те, що вони пролили кров святих і пророків, Ти дав їм пити кров: вони достойні того.
<p>7 І почув я іншого, який говорив від жертовника: так, Господи Боже Вседержителю, істинні і праведні суди Твої.
<p>8 Четвертий ангел вилив чашу свою на сонце: і дано було йому палити людей вогнем.
<p>9 І палила людей сильна спека, і вони хулили ім’я Бога, Який має владу над цими покараннями, і не напоумилися, щоб віддати Йому славу.
<p>10 П’ятий ангел вилив чашу свою на престіл звіра: і зробилося царство його темне, і вони кусали язики свої від страждання,
<p>11 і хулили Бога небесного за страждання свої і за кари на них; і не розкаялись у ділах своїх.
<p>12 Шостий ангел вилив чашу свою у велику ріку Євфрат: і висохла в ній вода, щоб готовий був шлях царям від сходу сонячного.
<p>13 І бачив я, <i>що виходять</i> з уст дракона, і з уст звіра, і з уст лжепророка три духи нечисті, подібні до жаб:
<p>14 це — бісівські духи, що творять знамення; вони виходять до царів землі усієї вселенної, щоб зібрати їх на битву в оний великий день Бога Вседержителя.
<p>15 Ось, іду, як злодій: блаженний, хто пильнує і береже одежу свою, щоб не ходити йому нагим і щоб не побачили сорому його.
<p>16 І він зібрав їх на місце, яке по-єврейськи зветься Армагеддон.
<p>17 Сьомий ангел вилив чашу свою на повітря: і з храму небесного від престолу пролунав гучний голос, який сказав: звершилось!
<p>18 І з’явилися блискавки, громи і голоси, і стався великий землетрус, якого не бувало з тієї пори, як люди на землі. Такий землетрус! Такий великий!
<p>19 І місто велике розпалося на три частини, і міста язичницькі впали, і Вавилон великий згаданий перед Богом, щоб дати йому чашу вина лютости гніву Його.
<p>20 І всякий острів зник, і гір не стало;
<p>21 і град, завбільшки як талант, упав з неба на людей; і хулили люди Бога за покарання градом, тому що покарання від нього було дуже тяжке.
<h4>17</h4>
<p>1 І прийшов один з семи ангелів, які мали сім чаш, і, говорячи зі мною, сказав мені: підійди, я покажу тобі суд над великою блудницею, яка сидить на водах многих;
<p>2 з нею блудодіяли царі земні, і вином її блудодіяння впивалися ті, що живуть на землі.
<p>3 І повів мене в дусі в пустелю; і я побачив жінку, яка сиділа на звірі багряному, сповненому імен богохульних, з сімома головами і десятьма рогами.
<p>4 І жінка була одягнена в порфиру і багряницю, прикрашена золотом, коштовними каменями і перлами, і тримала золоту чашу в руці своїй, наповнену мерзотами і нечистотою блудодійства її;
<p>5 і на чолі її написано ім’я: таїна, Вавилон великий, мати блудницям і мерзотам земним.
<p>6 Я бачив, що жінка упоєна була кров’ю святих і кров’ю свідків Ісусових, і, бачачи її, дивувався здивуванням великим.
<p>7 І сказав мені ангел: що ти дивуєшся? Я скажу тобі таємницю жінки цієї і звіра, який носить її та має сім голів і десять рогів.
<p>8 Звір, якого ти бачив, був, і нема його, і вийде з безодні, і піде у погибель; і здивуються ті з живих на землі, імена яких не вписані до книги життя від початку світу, коли побачать, що звір був, і нема його, і з’явиться.
<p>9 Тут розум, що має мудрість. Сім голів — це сім гір, на яких сидить жінка,
<p>10 і сім царів, з яких п’ять упали, один є, а інший ще не прийшов, і коли прийде, не довго йому бути.
<p>11 І звір, який був і якого нема, є восьмий, і з числа семи, і піде у погибель.
<p>12 І десять рогів, що ти бачив, є десять царів, які ще не одержали царства, але приймуть владу зі звіром, як царі, на одну годину.
<p>13 Вони мають одні думки і передадуть силу і владу свою звірові.
<p>14 Вони будуть вести битву з Агнцем, і Агнець переможе їх; бо Він є Господь над владиками і Цар царів, і ті, які з Ним, є покликані й обрані і вірні.
<p>15 І говорить мені: води, що ти бачив, де сидить блудниця, це люди й народи, і племена і коліна.
<p>16 І десять рогів, які ти бачив на звірі, ці зненавидять блудницю, і розорять її, і роздягнуть, і плоть її з’їдять, і спалять її у вогні;
<p>17 тому що Бог поклав їм на серце — виконати волю Його, виконати одну волю, і віддати царство їхнє звірові, доки не здійсняться слова Божі.
<p>18 Жінка ж, яку ти бачив, є велике місто, що царює над земними царями.
<h4>18</h4>
<p>1 Після цього я побачив іншого ангела, який сходив з неба і мав владу велику; і земля освітилася від слави його.
<p>2 І вигукнув він сильно, гучним голосом, кажучи: упав, упав Вавилон, велика <i>блудниця;</i> він зробився житлом бісів і пристановищем усякому нечистому духові, пристановищем усякому нечистому й огидному птахові; бо лютим вином блудодіяння свого вона напоїла всі народи,
<p>3 і царі земні любодіяли з нею, і купці земні розбагатіли від великих розкошів її.
<p>4 І почув я інший голос з неба, який говорив; вийди від неї, народе Мій, щоб не брати вам участі у гріхах її та не зазнати покарань її;
<p>5 бо гріхи її дійшли до неба, і Бог пригадав неправди її.
<p>6 Відплатіть їй так, як і вона відплатила вам, і удвічі відплатіть їй за ділами її; у чаші, в якій вона готувала вам вино, приготуйте їй удвічі.
<p>7 Скільки славилася вона і розкошувала, стільки завдайте їй мук і скорбот. Бо вона говорить у серці своєму: сиджу царицею, я не вдова і не побачу скорботи!
<p>8 За те в один день прийдуть на неї страти, смерть і плач, і голод, і буде спалена вогнем, тому що сильний Господь Бог, Який судить її.
<p>9 І заплачуть і заридають за нею царі земні, які блудодіяли і розкошували з нею, коли побачать дим від пожежі її,
<p>10 стоячи віддалік від страху мук її <i>та</i> кажучи: горе, горе <i>тобі</i>, велике місто Вавилон, місто могутнє! Бо за одну годину прийшов суд твій.
<p>11 І купці земні заплачуть і заридають за нею, тому що товарів їхніх ніхто вже не купує,
<p>12 товарів золотих і срібних, і каменів коштовних та перлів, і висону і порфири, і шовку, і багряниці, і всякого пахучого дерева, і всяких виробів із слонової кістки, і всяких виробів з дорогих дерев, з міді і заліза, і мармуру,
<p>13 кориці і фіміаму, і мира і ладану, і вина і єлею, і борошна і пшениці, і худоби і овець, і коней і колісниць, і тіл і душ людських.
<p>14 І плодів, угодних для душі твоєї, не стало у тебе, і все сите і блискуче віддалилося від тебе; ти вже не знайдеш його.
<p>15 Торговці всім цим, які збагатилися від неї, стануть вдалині від страху мук її, плачучи і ридаючи,
<p>16 і кажучи: горе, горе <i>тобі</i>, велике місто, одягнене у висон і порфиру і багряницю, прикрашене золотом і камінням коштовним і перлами,
<p>17 бо за одну годину загинуло таке багатство! І всі керманичі, і всі, хто пливе на кораблях, і всі корабельники, і всі, хто торгує на морі, стали віддаля,
<p>18 і, бачачи дим від пожежі її, закричали, кажучи: яке місто подібне до міста великого!
<p>19 І посипали попелом голови свої, і кричали, плачучи і ридаючи: горе, горе <i>тобі</i>, місто велике, коштовностями якого збагатились усі, хто має кораблі на морі, бо опустіло за одну годину!
<p>20 Веселися з цього, небо, і святі апостоли та пророки; бо звершив Бог суд ваш над ним.
<p>21 І один сильний ангел узяв камінь, подібний до великого жорна, і кинув у море, кажучи: з такою швидкістю повержений буде Вавилон, велике місто, і вже не буде його.
<p>22 І голосу тих, що грають на гуслах, і співають, і грають на сопілках, і трублять у труби, в тобі вже не буде чутно; не буде вже в тобі ніякого митця, ніякого мистецтва, і шуму від жорен вже не буде чутно в тобі;
<p>23 і світло світильника вже не з’явиться в тобі; і голосів жениха і нареченої не буде вже чутно в тобі: бо купці твої були вельможами землі, і чародійством твоїм були введені в оману всі народи.
<p>24 І в ньому знайдена кров пророків і святих, і всіх убитих на землі.
<h4>19</h4>
<p>1 Після цього я почув на небі гучний голос, ніби численного народу, який говорив: алилуя! спасіння і слава, і честь і сила Господу нашому!
<p>2 Бо істинні і праведні суди Його: тому що Він осудив ту велику любодійницю, яка розбестила землю любодійством своїм, і відомстив за кров рабів Своїх від руки її.
<p>3 І вдруге сказали: алилуя! І дим її здіймався на віки віків.
<p>4 Тоді двадцять чотири старці і чотири тварини упали і поклонилися Богові, Який сидить на престолі, кажучи: амінь! алилуя!
<p>5 І голос від престолу вийшов, говорячи: хваліть Бога нашого, всі раби Його і всі, що бояться Його, малі й великі.
<p>6 І чув я ніби голос численного народу, ніби шум вод багатьох, ніби голос громів сильних, що говорили: алилуя! бо воцарився Господь Бог Вседержитель.
<p>7 Радіймо і звеселімось, і воздаймо Йому славу; бо настав шлюб Агнця, і жона Його приготувала себе.
<p>8 І дано було їй одягнутися у висон чистий і світлий, виссон же є праведність святих.
<p>9 І сказав мені <i>ангел</i>: напиши: блаженні, покликані на шлюбну вечерю Агнця. І сказав мені: ці є істинні слова Божі.
<p>10 Я впав до ніг його, щоб поклонитися йому; але він сказав мені: дивись, не роби цього; я співслужитель тобі і братам твоїм, які мають свідчення Ісусове; Богу поклонись; бо свідчення Ісусове є дух пророцтва.
<p>11 І побачив я відкрите небо, і ось кінь білий, і Той, Хто сидить на ньому, називається Вірний і Істинний, Який праведно судить і воює.
<p>12 Очі в Нього, як полум’я вогненне, і на голові Його багато вінців. <i>Він</i> мав ім’я написане, якого ніхто не знав, крім Нього Самого.
<p>13 <i>Він був</i> одягнений в одежу, обагрену кров’ю. Ім’я Йому: «Слово Боже».
<p>14 І воїнства небесні їхали слідом за Ним на конях білих, одягнені у висон, білий і чистий.
<p>15 З уст же Його виходить гострий меч, щоб ним уражати народи. Він пасе їх жезлом залізним; Він топче точило вина лютости і гніву Бога Вседержителя.
<p>16 На одязі і на стегні Його написано ім’я: Цар царів і Господь володарів.
<p>17 І побачив я одного ангела, який стояв на сонці; і він викликнув гучним голосом, кажучи усім птахам, що літали в небі: летіть, збирайтесь на велику вечерю Божу,
<p>18 щоб пожерти трупи царів, трупи сильних, трупи тисячоначальників, трупи коней і тих, що сидять на них, трупи всіх вільних і рабів, малих і великих.
<p>19 І побачив я звіра і царів земних, і воїнства їх, зібраних, щоб битися з Тим, Хто сидить на коні, і з воїнством Його.
<p>20 І схоплений був звір і з ним лжепророк, який творив перед ним чудеса, якими він спокусив тих, що прийняли начертання звіра, і тих, які поклоняються його зображенню: обоє живими були кинуті в озеро вогненне, що горіло сіркою;
<p>21 а інші убиті мечем Того, Хто сидить на коні, який виходить з уст Його, і всі птахи наситились їхніми трупами.
<h4>20</h4>
<p>1 І побачив я ангела, який сходив з неба і мав ключ від безодні і великий ланцюг у руці своїй.
<p>2 Він узяв дракона, змія древнього, який є диявол і сатана, і скував його на тисячу років,
<p>3 і скинув його у безодню, і замкнув його, і поклав над ним печать, щоб не спокушав уже народи, доки не скінчиться тисяча років; після ж цього він має бути звільненим на короткий час.
<p>4 І побачив я престоли і тих, хто сидить на них, яким дано було судити, і душі обезглавлених за свідчення Ісуса і за слово Боже, які не поклонились звірові, ні образу його, і не прийняли начертання на чоло своє і на руку свою. Вони ожили і царювали з Христом тисячу років.
<p>5 Інші ж з померлих не ожили, доки не скінчиться тисяча років. Це — перше воскресіння.
<p>6 Блаженний і святий, хто має участь у воскресінні першому: над ним смерть друга не має влади, але вони будуть священиками Бога і Христа і будуть царювати з Ним тисячу років.
<p>7 Коли ж скінчиться тисяча років, сатана буде звільнений з темниці своєї і вийде спокушати народи, які знаходяться на чотирьох кутах землі, Гога і Магога, і збирати їх на битву; число їх як пісок морський.
<p>8 І вийшли на широту землі, й оточили стан святих і місто улюблене.
<p>9 І впав вогонь з неба від Бога і пожер їх;
<p>10 а диявол, що спокушав їх, ввергнутий в озеро вогненне і сірчане, де звір і лжепророк, і будуть мучитися день і ніч на віки віків.
<p>11 І побачив я великий білий престіл і Того, хто сидить на ньому, від лиця Якого втікали небо і земля, і не знайшлось їм місця.
<p>12 І побачив я мертвих, малих і великих, що стояли перед Богом, і книги розкриті були, й інша книга розкрита, яка є книга життя; і судимі були мертві за написаним у книгах, згідно з ділами своїми.
<p>13 Тоді віддало море мертвих, що були в ньому, і смерть і пекло віддали мертвих, які були в них; і судимий був кожен за ділами своїми.
<p>14 І смерть і пекло ввергнуті в озеро вогненне. Це смерть друга.
<p>15 І хто не був записаний у книзі життя, той був кинутий в озеро вогненне.
<h4>21</h4>
<p>1 І побачив я нове небо і нову землю, бо перше небо і перша земля минули, і моря вже нема.
<p>2 І я, Іоан, побачив святе місто Єрусалим, новий, що сходив від Бога з неба, приготований, як наречена, прикрашена для чоловіка свого.
<p>3 І почув я гучний голос з неба, який говорив: ось, скинія Бога з людьми, і Він буде жити з ними; вони будуть Його народом, і Сам Бог з ними буде Богом їхнім.
<p>4 І витре Бог усяку сльозу з очей їхніх, і смерти не буде вже, ні плачу, ні крику, ні недуги вже не буде, бо колишнє минуло.
<p>5 І сказав Той, Хто сидить на престолі: ось, творю все нове. І каже мені: напиши; бо слова ці істинні й вірні.
<p>6 І сказав мені: звершилось! Я є Альфа й Омега, початок і кінець; спраглому дам задарма від джерела води живої.
<p>7 Переможець успадкує все, і буду йому Богом, і він буде Мені сином.
<p>8 Боязких же і невірних, мерзотних і убивць і любодіїв, і чародіїв та ідолослужителів, і всіх неправдомовців — доля в озері, що горить вогнем і сіркою. Це смерть друга.
<p>9 І прийшов до мене один з семи ангелів, у яких було сім чаш, наповнених сімома останніми покараннями, і сказав мені: піди, я покажу тобі жону, наречену Агнця.
<p>10 І возніс мене в дусі на велику й високу гору, і показав мені велике місто, святий Єрусалим, який сходив з неба від Бога.
<p>11 Він має славу Божу. Світило його подібне до коштовного каменя, ніби каменя яспису кристаловидного.
<p>12 Він має велику і високу стіну, має дванадцять брам і на них дванадцять ангелів; на брамах написані імена дванадцяти колін синів Ізраїлевих:
<p>13 зі сходу три брами, з півночі три брами, з півдня три брами, із заходу три брами.
<p>14 Стіна міста має дванадцять підвалин, і на них імена дванадцяти апостолів Агнця.
<p>15 Той, що говорив зі мною, мав золоту тростину для вимірювання міста, і брам його, і стіни його.
<p>16 Місто розташоване чотирикутником, і довжина його така сама, як і ширина. І виміряв він місто тростиною на дванадцять тисяч стадій; довжина і ширина і висота його рівні.
<p>17 І стіну його виміряв у сто сорок чотири лікті, мірою людською, яка міра й ангела.
<p>18 Стіна його побудована з яспису, а місто було — чисте золото, подібне до чистого скла.
<p>19 Підвалини стіни міста прикрашені всяким коштовним камінням: підвалина перша яспис, друга сапфір, третя халкидон, четверта смарагд,
<p>20 п’ята сардонікс, шоста сердолік, сьома хризоліт, восьма берил, дев’ята топаз, десята хризопраз, одинадцята гіацинт, дванадцята аметист.
<p>21 А дванадцять брам — дванадцять перлин: кожна брама була з однієї перлини. Вулиця міста — чисте золото, як прозоре скло.
<p>22 Храму ж я не бачив у ньому, бо Господь Бог Вседержитель — храм його, і Агнець.
<p>23 І місто не має потреби ні в сонці, ні у місяці для освітлення свого, бо слава Божа освітила його, і світильник його — Агнець.
<p>24 Спасенні народи будуть ходити у світлі його, і царі земні принесуть до нього славу і честь свою.
<p>25 Брами його не будуть зачинятися вдень; а ночі там не буде.
<p>26 І принесуть до нього славу і честь народів.
<p>27 І не ввійде до нього ніщо нечисте, і ніхто, підданий мерзоті і неправді, а тільки ті, які написані у Агнця в книзі життя.
<h4>22</h4>
<p>1 І показав мені чисту ріку води життя, світлу, як кристал, що виходила від престолу Бога і Агнця.
<p>2 Серед вулиці його, і по той і по інший бік річки, — дерево життя, яке дванадцять <i>разів</i> приносить плоди, дає на кожен місяць плід свій; і листя дерева — для зцілення народів.
<p>3 І нічого вже не буде проклятого; але престіл Бога і Агнця буде в ньому, і раби Його будуть служити Йому.
<p>4 І побачать лице Його, й ім’я Його буде на чолах їхніх.
<p>5 І ночі не буде там, і не будуть мати потреби ні у світильнику, ні у світлі сонячному, бо Господь Бог освітлює їх; і будуть царювати на віки віків.
<p>6 І сказав мені: ці слова вірні й істинні; і Господь, Бог святих пророків, послав ангела Свого показати рабам Своїм те, чому належить бути невдовзі.
<p>7 Ось, прийду скоро: блаженний, хто додержує слова пророцтва книги цієї.
<p>8 Я, Іоан, бачив і чув це. Коли ж почув і побачив, упав до ніг ангела, який показував мені це, щоб поклонитися <i>йому</i>;
<p>9 але він сказав мені: дивись, не роби цього; бо я співслужитель тобі і братам твоїм пророкам і тим, хто додержує слів книги цієї; Богу поклонись.
<p>10 І сказав мені: не запечатуй слів пророцтва книги цієї; бо час близько.
<p>11 Неправедний нехай ще чинить неправду; нечистий нехай ще оскверняється; праведний же нехай ще творить правду, і святий нехай ще освячується.
<p>12 Ось, прийду скоро, відомщення Моє зі Мною, щоб воздати кожному за ділами його.
<p>13 Я є Альфа й Омега, початок і кінець, Перший і Останній.
<p>14 Блаженні ті, які дотримуються заповідей Його, щоб мати їм право на дерево життя і ввійти в місто воротами.
<p>15 А зовні — пси і чародії, і любодії, і убивці, й ідолослужителі, і всякий, хто любить і чинить неправду.
<p>16 Я, Ісус, послав Ангела Мого засвідчити вам це у церквах. Я є корінь і нащадок Давидів, зірка світла і ранкова.
<p>17 І Дух і наречена говорять: прийди! І той, хто чув, нехай скаже: прийди! Хто спраглий, нехай приходить, і хто бажає, нехай бере воду життя задарма.
<p>18 І я також свідчу всякому, хто чує слова пророцтва книги цієї: коли хто додасть щось до них, на того накладе Бог покарання, про які написано в книзі цій;
<p>19 і коли хто відійме щось від слів книги пророцтва цього, в того відійме Бог участь у книзі життя й у святому місті, і в тому, що написано в книзі цій.
<p>20 Хто свідчить це, говорить: так, гряду скоро! Амінь. Так, гряди, Господи Ісусе!
<p>21 Благодать Господа нашого Ісуса Христа з усіма вами. Амінь.
