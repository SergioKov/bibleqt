<h2></h2>
<h4>1</h4>
<p>1 Притчі Соломона, сина Давидового, царя Ізраїльського,
<p>2 щоб пізнати мудрість і наставляння, зрозуміти слова розуму;
<p>3 засвоїти правила розсудливости, правосуддя, суду і правоти;
<p>4 простим дати розважливість, юнаку — знання і розсудливість;
<p>5 послухає мудрий — і примножить пізнання, і розумний знайде мудрі поради;
<p>6 щоб розуміти притчу і хитромудру мову, слова мудреців і загадки їхні.
<p>7 Початок мудрости — страх Господній; [добре розуміння в усіх, кого воно водить; а благоговіння до Бога — початок розуміння;] нерозумні тільки нехтують мудрість і наставляння.
<p>8 Слухай, сину мій, повчання батька твого і не відкидай заповіту матері твоєї,
<p>9 тому що це — прекрасний вінок для голови твоєї і прикраса для шиї твоєї.
<p>10 Сину мій! якщо будуть схиляти тебе грішники, не погоджуйся;
<p>11 якщо будуть говорити: «йди з нами, зробимо засідку для убивства, підстережемо непорочного без вини,
<p>12 живих проковтнемо їх, як пекло, і — цілих, як тих, що сходять у могилу;
<p>13 наберемо всякого дорогоцінного майна, наповнимо доми наші здобич чю;
<p>14 жереб твій ти будеш кидати разом з нами, склад один буде в усіх нас», —
<p>15 сину мій! не ходи в путь з ними, утримай ногу твою від путі їх,
<p>16 тому що ноги їхні біжать до зла і поспішають на пролиття крови.
<p>17 У очах усіх птахів даремно розставляються тенета,
<p>18 а роблять за сідку для їхньої крови і підстерігають їхні душі.
<p>19 Такі путі кожного, хто жадає чужого добра: воно віднімає життя у того, хто заволодів ним.
<p>20 Премудрість виголошує на вулиці, на площах підносить голос свій,
<p>21 у головних місцях зібрань проповідує, біля входів у міські ворота говорить промову свою:
<p>22 «доки, невігласи, будете любити неуцтво? <i>доки</i> буйні будуть тішитися буйством? доки нерозумні будуть ненавидіти знання?
<p>23 Зверніться до мого викривання: ось, я виллю на вас дух мій, сповіщу вам слова мої.
<p>24 Я кликала, і ви не послухалися; простягала руку мою, і не було того, хто слухає;
<p>25 і ви відкинули всі мої поради, і викривань моїх не прийняли.
<p>26 За те і я посміюся з вашої загибелі; порадію, коли прийде на вас жах;
<p>27 коли прийде на вас жах, як буря, і лихо, як вихор, принесеться на вас; коли осягнуть вас скорбота і тиснява.
<p>28 Тоді будуть кликати мене, і я не почую; зранку будуть шукати мене, і не знайдуть мене.
<p>29 За те, що вони зненавиділи знання і не обрали <i>для себе</i> страху Господнього,
<p>30 не прийняли поради моєї, знехтували усі викривання мої;
<p>31 за те і будуть вони споживати від плодів шляхів своїх і насичуватися від помислів їх.
<p>32 Тому що впертість невігласів уб’є їх, і безтурботність нерозумних погубить їх,
<p>33 а той, хто слухає мене, буде жити безпечно і спокійно, не боячись зла».
<h4>2</h4>
<p>1 Сину мій! якщо ти приймеш слова мої і збережеш при собі заповіді мої,
<p>2 так що вухо твоє зробиш уважним до мудрости і нахилиш серце твоє до роздумування;
<p>3 якщо будеш закликати знання і звертатися до розуму;
<p>4 якщо будеш шукати його, як срібла, і відшукувати його, як скарб,
<p>5 то зрозумієш страх Господній і знайдеш пізнання про Бога.
<p>6 Тому що Господь дає мудрість; з уст Його — знання і розум;
<p>7 Він зберігає для праведних спасіння; Він — щит для тих, хто ходить непорочно;
<p>8 Він охороняє путі правди й оберігає стежки святих Своїх.
<p>9 Тоді ти зрозумієш правду і правосуддя і прямоту, усякий добрий шлях.
<p>10 Коли мудрість увійде в серце твоє, і знання буде приємне душі твоїй,
<p>11 тоді розсудливість буде оберігати тебе, розум буде охороняти тебе,
<p>12 щоб спасти тебе від шляху злого, від людини, яка говорить неправду,
<p>13 від тих, які залишають путі прямі, щоб ходити шляхами темряви;
<p>14 від тих, які радіють, чинячи зло, захоплюються злою розпустою,
<p>15 шляхи яких криві, і які блукають на стежках своїх;
<p>16 щоб спасти тебе від дружини іншого, від чужої, яка промовляє солодкі слова свої,
<p>17 яка залишила керівника юности своєї і забула завіт Бога свого.
<p>18 Дім її веде до смерти, і шляхи її — до мерців;
<p>19 ніхто з тих, що ввійшли до неї, не повертається і не вступає на путь життя.
<p>20 Тому ходи шляхом добрих і тримайся стежок праведників,
<p>21 бо праведні будуть жити на землі, і непорочні будуть перебувати на ній;
<p>22 а беззаконні будуть знищені з землі, і віроломні викорінені з неї.
<h4>3</h4>
<p>1 Сину мій! повчання мого не забувай, і заповіді мої нехай зберігає серце твоє;
<p>2 бо довготи днів, літ життя і миру вони додадуть тобі.
<p>3 Милість і істина нехай не залишають тебе: обв’яжи ними шию твою, напиши їх на скрижалі серця твого,
<p>4 і знайдеш милість і благовоління в очах Бога і людей.
<p>5 Уповай на Господа всім серцем твоїм, і не покладайся на розум твій.
<p>6 У всіх путях твоїх пізнавай Його, і Він направить стежки твої.
<p>7 Не будь мудрецем в очах твоїх; бійся Господа і віддаляйся від зла:
<p>8 це буде здоров’ям для тіла твого і споживою для кісток твоїх.
<p>9 Шануй Господа від майна твого і від початків усіх прибутків твоїх,
<p>10 і наповняться скарбниці твої до надлишку, і точила твої будуть переливатися новим вином.
<p>11 Покарання Господнього, сину мій, не відкидай, і не тяготися викриванням Його;
<p>12 бо кого любить Господь, того карає і благоволить до того, як батько до сина свого.
<p>13 Блаженний муж, який здобув мудрість, і людина, яка придбала розум, —
<p>14 тому що надбання її краще за придбання срібла, і прибутку від неї більше, ніж від золота:
<p>15 вона дорожче за дорогоцінне каміння; [ніяке зло не може противитися їй; вона добре відома всім, хто наближається до неї,] і ніщо з бажаного тобою не зрівняється з нею.
<p>16 Довголіття — у правиці її, а в лівій (<i>руці</i>) у неї — багатство і слава; [з уст її виходить правда; закон і милість вона на язиці носить;]
<p>17 путі її — путі приємні, і всі стежки її — мирні.
<p>18 Вона — древо життя для тих, які здобувають її, — і блаженні, які зберігають її!
<p>19 Господь премудрістю заснував землю, небеса утвердив розумом;
<p>20 Його премудрістю розкрилися безодні, і хмари кроплять росою.
<p>21 Сину мій! не випускай їх з очей твоїх; зберігай розсудливість і розважливість,
<p>22 і вони будуть життям для душі твоєї і прикрасою для шиї твоєї.
<p>23 Тоді безпечно підеш шляхом твоїм, і нога твоя не спіткнеться.
<p>24 Коли ляжеш спати, — не будеш боятися; і коли заснеш, — сон твій приємним буде.
<p>25 Не убоїшся несподіваного страху і пагуби від нечестивих, коли вона прийде;
<p>26 тому що Господь буде упованням твоїм і збереже ногу твою від уловлення.
<p>27 Не відмовляй у благодіянні нужденному, коли рука твоя в силі зробити його.
<p>28 Не говори другові твоєму: «піди і прийди знову, і завтра я дам», коли ти маєш при собі. [Тому що ти не знаєш, що принесе прийдешній день.]
<p>29 Не замишляй проти ближнього твого зла, коли він без побоювання живе з тобою.
<p>30 Не сварися з людиною без причини, коли вона не зробила зла тобі.
<p>31 Не змагайся з людиною, яка чинить насилля, і не обирай жодного зі шляхів її;
<p>32 тому що мерзота перед Господом розпусний, а з праведними у Нього спілкування.
<p>33 Прокляття Господнє на домі нечестивого, а житло благочестивих Він благословляє.
<p>34 Якщо з кощунників Він насміхається, то смиренним дає благодать.
<p>35 Мудрі успадковують славу, а нерозумні — ганьбу.
<h4>4</h4>
<p>1 Слухайте, діти, настановлення батька, і пильнуйте, щоб навчитися розуму,
<p>2 тому що я дав вам добре вчення. Не залишайте заповіді моєї.
<p>3 Бо і я був син у батька мого, і єдиний у матері моєї, яка ніжно любила мене,
<p>4 і він учив мене і говорив мені: нехай утримає серце твоє слова мої; зберігай заповіді мої, і живи.
<p>5 Здобувай мудрість, здобувай розум; не забувай цього і не відхиляйся від слів вуст моїх.
<p>6 Не залишай її, і вона буде охороняти тебе; люби її, і вона буде оберігати тебе.
<p>7 Головне — мудрість: здобувай мудрість, і всім майном твоїм здобувай розум.
<p>8 Високо цінуй її, і вона піднесе тебе; вона прославить тебе, якщо ти приліпишся до неї;
<p>9 покладе на голову твою прекрасний вінок, доставить тобі чудовий вінець.
<p>10 Слухай, сину мій, і прийми слова мої, — і примножаться тобі літа життя.
<p>11 Я вказую тобі путь мудрости, веду тебе стежками прямими.
<p>12 Коли підеш, не буде утрудненим хід твій, і коли побіжиш, не спіткнешся.
<p>13 Міцно тримайся наставляння, не залишай, зберігай його, тому що воно — життя твоє.
<p>14 Не вступай на стежку нечестивих і не ходи шляхом злих;
<p>15 залиш його, не ходи ним, ухилися від нього і пройди мимо;
<p>16 тому що вони не заснуть, якщо не зроблять зла; пропадає сон у них, якщо вони не доведуть кого до падіння;
<p>17 бо вони їдять хліб беззаконня і п’ють вино крадіння.
<p>18 Путь праведних — як світило променисте, яке більше і більше світлішає до повного дня.
<p>19 Путь же беззаконних — як темрява; вони не знають, об що спіткнуться.
<p>20 Сину мій! до слів моїх дослухайся, і до промов моїх прихили вухо твоє;
<p>21 нехай не відходять вони від очей твоїх; зберігай їх усередині серця твого:
<p>22 тому що вони життя для того, хто знайшов їх, і здоров’я для всього тіла його.
<p>23 Більше за все бережене зберігай серце твоє, тому що з нього джерела життя.
<p>24 Відкинь від себе облудність уст, і лукавство язика віддали від себе.
<p>25 Очі твої нехай прямо дивляться, і вії твої нехай будуть спрямовані прямо перед тобою.
<p>26 Обміркуй стежку для ноги твоєї, і всі путі твої нехай будуть твердими.
<p>27 Не ухиляйся ні праворуч, ні ліворуч; віддали ногу твою від зла,
<p>28 [тому що шляхи праві спостерігає Господь, а ліві — зіпсовані.
<p>29 Він же прямими зробить путі твої, і ходу твою у мирі влаштує.]
<h4>5</h4>
<p>1 Сину мій! дослухайся до мудрости моєї, і прихили вухо твоє до розуму мого,
<p>2 щоб дотриматися розсудливости, і щоб вуста твої зберегли знання. [Не слухай улесливої жінки;]
<p>3 тому що мед виливають вуста чужої дружини, і м’якша за єлей мова її;
<p>4 але наслідки від неї гіркі, як полинь, гострі, як меч двогострий;
<p>5 ноги її сходять до смерти, стопи її досягають пекла.
<p>6 Якби ти захотів осягнути стежку життя її, то путі її непостійні, і ти не узнаєш їх.
<p>7 Отже, діти, слухайте мене і не відступайте від слів уст моїх.
<p>8 Тримай далі від неї путь твою і не підходь близько до дверей дому її,
<p>9 щоб здоров’я твого не віддати іншим і років твоїх мучителеві;
<p>10 щоб не насичувалися силою твоєю чужі, і труди твої не були для чужого дому.
<p>11 І ти будеш стогнати після, коли плоть твоя і тіло твоє будуть виснажені, —
<p>12 і скажеш: «навіщо я ненавидів наставляння, і серце моє зневажало викривання,
<p>13 і я не слухав голоси вчителів моїх, не прихиляв вуха мого до наставників моїх:
<p>14 ледь не впав я у всяке зло серед зібрання і суспільства!»
<p>15 Пий воду з твоєї водойми і ту, яка тече з твого колодязя.
<p>16 Нехай [не] розливаються джерела твої по вулиці, потоки вод — по площах;
<p>17 нехай вони будуть належати тобі одному, а не чужим з тобою.
<p>18 Джерело твоє нехай буде благословенним; і утішайся дружиною юности твоєї,
<p>19 улюбленою ланню і прекрасною сарною: груди її нехай напувають тебе повсякчас, любов’ю її насолоджуйся постійно.
<p>20 І для чого тобі, сину мій, захоплюватися сторонньою й обіймати груди чужої?
<p>21 Бо перед очима Господа путі людини, і Він вимірює всі стежки її.
<p>22 Беззаконного уловлюють власні беззаконня його, і в кайданах гріха свого він утримується:
<p>23 він помирає без наставляння, і від великого безумства свого губиться.
<h4>6</h4>
<p>1 Сину мій! якщо ти поручився за ближнього твого і дав руку твою за іншого, —
<p>2 ти обплутав себе словами вуст твоїх, упійманий словами вуст твоїх.
<p>3 Зроби ж, сину мій, ось що, і визволи себе, тому що ти потрапив до рук ближнього твого: піди, упади до ніг і благай ближнього твого;
<p>4 не давай сну очам твоїм і дрімання віям твоїм;
<p>5 рятуйся, як сарна з руки і як птах з руки птахолова.
<p>6 Піди до мурахи, лінивцю, подивися на дії її, і будь мудрим.
<p>7 Нема у неї ні начальника, ні приставника, ні володаря;
<p>8 але вона заготовляє влітку хліб свій, збирає під час жнив їжу свою. [Або піди до бджоли і пізнай, яка вона працьовита, яку поважну роботу вона виконує; її труди вживають для здоров’я і царі і простолюдини; улюблена ж вона всіма і славна; хоч силою вона слабка, але мудрістю вшанована.]
<p>9 Доки ти, лінивцю, будеш спати? коли ти встанеш від сну твого?
<p>10 Трохи поспиш, трохи подрімаєш, трохи, склавши руки, полежиш:
<p>11 і прийде, як перехожий, бідність твоя, і нестаток твій, як розбійник. [Якщо ж будеш не лінивим, то, як джерело, прийдуть жнива твої; убогість же далеко втече від тебе.]
<p>12 Людина лукава, людина нечестива ходить з облудними вустами,
<p>13 моргає очима своїми, говорить ногами своїми, дає знаки пальцями своїми;
<p>14 підступність у серці її: вона замишляє зло повсякчас, сіє розбрат.
<p>15 Зате несподівано прийде погибель її, раптом буде розбита — без зцілення.
<p>16 Ось шість, що ненавидить Господь, навіть сім, що мерзота для душі Його:
<p>17 очі горді, мова неправдива і руки, що проливають кров невинну,
<p>18 серце, яке кує злі задуми, ноги, які швидко біжать до лиходійства,
<p>19 лжесвідок, який наговорює неправду і сіє розбрат між братами.
<p>20 Сину мій! зберігай заповідь батька твого і не відкидай наставляння матері твоєї;
<p>21 нав’яжи їх назавжди на серце твоє, обв’яжи ними шию твою.
<p>22 Коли ти підеш, вони будуть керувати тобою; коли ляжеш спати, будуть охороняти тебе; коли пробудишся, будуть розмовляти з тобою:
<p>23 бо заповідь є світильник, і наставляння — світло, і розсудливі повчання — шлях до життя,
<p>24 щоб оберігати тебе від негідної жінки, від улесливої мови чужої.
<p>25 Не пожадай краси її в серці твоєму, [нехай не уловленим будеш очима твоїми,] і нехай не захопить вона тебе віями своїми;
<p>26 тому що через жінку блудну <i>убожіють</i> до шматка хліба, а заміжня жінка уловлює дорогу душу.
<p>27 Чи може хто взяти собі вогонь у пазуху, щоб не прогорів одяг його?
<p>28 Чи може хто ходити по вугіллю, яке горить, щоб не обпекти ніг своїх?
<p>29 Те саме буває і з тим, хто входить до дружини ближнього свого: хто доторкнеться до неї, не залишиться без провини.
<p>30 Не дарують злодієві, якщо він краде, щоб наситити душу свою, коли він голодний;
<p>31 але, будучи упійманим, він заплатить всемеро, віддасть усе майно дому свого.
<p>32 Хто ж перелюбствує з жінкою, у того немає розуму; той губить душу свою, хто чинить це:
<p>33 побиття і ганьбу знайде він, і нечестя його не згладиться,
<p>34 тому що ревнощі — лють чоловіка, і не пощадить він у день помсти,
<p>35 не прийме ніякого викупу і не задовольниться, скільки б ти не примножував дари.
<h4>7</h4>
<p>1 Сину мій! зберігай слова мої і заповіді мої приховай у себе. [Сину мій! шануй Господа, — і зміцнишся, і, крім Нього, не бійся нікого.]
<p>2 Зберігай заповіді мої і живи, і вчення моє, як зіниця очей твоїх.
<p>3 Нав’яжи їх на персти твої, напиши їх на скрижалі серця твого.
<p>4 Скажи мудрості: «ти сестра моя!» і розум назви рідним твоїм,
<p>5 щоб вони охороняли тебе від дружини іншого, від чужої, яка пом’якшує слова свої.
<p>6 Ось, одного разу дивився я у вікна дому мого, крізь ґрати мої,
<p>7 і побачив серед недосвідчених, помітив між молодими людьми нерозумного юнака,
<p>8 який переходив площу біля рогу її і йшов по дорозі до дому її,
<p>9 у сутінках під вечір дня, у нічній темряві і в мороці.
<p>10 І ось — назустріч йому жінка, в убранні блудниці, з підступним серцем,
<p>11 галаслива і невгамовна; ноги її не живуть у домі її:
<p>12 то на вулиці, то на площах, і біля кожного рогу чинить вона кови.
<p>13 Вона схопила його, цілувала його, і з безсоромним обличчям говорила йому:
<p>14 «мирна жертва у мене: сьогодні я звершила обітниці мої;
<p>15 тому і вийшла назустріч тобі, щоб відшукати тебе, і — знайшла тебе;
<p>16 килимами я вбрала постіль мою, різнобарвними тканинами єгипетськими;
<p>17 спальню мою напахтила смирною, алое і корицею;
<p>18 зайди, будемо упиватися ніжностями до ранку, насолодимося любов’ю,
<p>19 тому що чоловіка немає вдома: він вирушив у далеку дорогу;
<p>20 гаманець срібла взяв із собою; прийде додому до дня повномісяччя».
<p>21 Численними ласкавими словами вона звабила його, м’якістю вуст своїх оволоділа ним.
<p>22 Негайно він пішов за нею, як віл йде на забій, [і як пес — на ланцюг,] і як олень — на постріл,
<p>23 доки стріла не простромить печінки його; як пташка кидається в тенета, і не знає, що вони — на погибель її.
<p>24 Отже, діти, слухайте мене і дослухайтеся до слів моїх.
<p>25 Нехай не ухиляється серце твоє на путі її, не блукай по стежках її,
<p>26 тому що багатьох повалила вона пораненими, і багато сильних убиті нею:
<p>27 дім її — дорога у пекло, яка сходить у внутрішні оселі смерти.
<h4>8</h4>
<p>1 Чи не премудрість взиває? і чи не розум підносить голос свій?
<p>2 Вона стає на підвищених місцях, при шляху, на роздоріжжях;
<p>3 вона взиває біля воріт при вході в місто, біля входу в двері:
<p>4 «до вас, люди, взиваю я, і до синів людських голос мій!
<p>5 Навчіться, нерозумні, розсудливости, і дурні — розуму.
<p>6 Слухайте, тому що я буду говорити важливе, і слова вуст моїх — правда;
<p>7 бо істину промовить язик мій, і нечестя — мерзота для вуст моїх;
<p>8 усі слова вуст моїх справедливі; немає у них підступу і лукавства;
<p>9 усі вони ясні для розумного і справедливі для тих, що здобули знання.
<p>10 Прийміть учення моє, а не срібло; краще знання, ніж добірне золото;
<p>11 тому що мудрість краща за перли, і ніщо з бажаного не зрівняється з нею.
<p>12 Я, премудрість, живу з розумом і шукаю розсудливого знання.
<p>13 Страх Господній — ненавидіти зло; гордість і зарозумілість і злу путь і підступні вуста я ненавиджу.
<p>14 У мене рада і правда; я розум, у мене сила.
<p>15 Мною царі царюють і володарі узаконюють правду;
<p>16 мною керуються начальники і вельможі й усі судді землі.
<p>17 Тих, хто любить мене, я люблю, і ті, що шукають мене, знайдуть мене;
<p>18 багатство і слава у мене, скарб, що не гине, і правда;
<p>19 плоди мої кращі за золото, і золото найчистіше, і користи від мене більше, ніж від добірного срібла.
<p>20 Я ходжу шляхом правди, стежками правосуддя,
<p>21 щоб доставити тим, хто любить мене, істотне благо, і скарбниці їхні я наповнюю. [Коли я звіщу те, що буває щодня, то не забуду перелічити те, що від віку.]
<p>22 Господь мав мене початком путі Своєї, раніше творінь Своїх, споконвіку;
<p>23 від віку я помазана, від початку, раніше буття землі.
<p>24 Я народилася, коли ще не існували безодні, коли ще не було джерел, повних води.
<p>25 Я народилася раніше, ніж підняті були гори, раніше пагорбів,
<p>26 коли ще Він не створив ні землі, ні полів, ні початкових порошинок всесвіту.
<p>27 Коли Він готував небеса, <i>я була</i> там. Коли Він проводив кругову лінію по лицю безодні,
<p>28 коли утверджував угорі хмари, коли зміцнював джерела безодні,
<p>29 коли давав морю устав, щоб води не переступали меж його, коли покладав основи землі:
<p>30 тоді я була при Ньому художницею, і була радістю кожного дня, веселячись перед лицем Його в усі часи,
<p>31 радіючи на земному колі Його, і радість моя була із синами людськими.
<p>32 Отже, діти, послухайте мене; і блаженні ті, які зберігають путі мої!
<p>33 Послухайте настанови і будьте мудрі, і не відступайте <i>від них</i>.
<p>34 Блаженна людина, яка слухає мене, пильнуючи щодня біля воріт моїх і стоячи на сторожі біля дверей моїх!
<p>35 тому що, хто знайшов мене, той знайшов життя, і одержить благодать від Господа;
<p>36 а той, хто грішить проти мене, наносить шкоду душі своїй: усі ненависники мої люблять смерть».
<h4>9</h4>
<p>1 Премудрість збудувала собі дім, витесала сім стовпів його,
<p>2 заколола жертву, розбавила вино своє і приготувала в себе трапезу;
<p>3 послала слуг своїх проголосити з височин міських:
<p>4 «хто нерозумний, звернися сюди!» І бідним на розум вона сказала:
<p>5 «йдіть, їжте хліб мій і пийте вино, мною розчинене;
<p>6 залиште нерозумне, і живіть, і ходіть шляхом розуму».
<p>7 Той, хто повчає кощунника, наживе собі неславу, і той, хто викриває нечестивого — пляму собі.
<p>8 Не викривай кощунника, щоб він не зненавидів тебе; викривай мудрого, і він полюбить тебе;
<p>9 дай <i>наставляння</i> мудрому, і він буде ще мудрішим; навчи правдивого, і він примножить знання.
<p>10 Початок мудрости — страх Господній, і пізнання Святого — розум;
<p>11 тому що через мене примножаться дні твої, і додадуться тобі роки життя.
<p>12 [Сину мій!] якщо ти мудрий, то мудрий для себе [і для ближніх твоїх]; і якщо буйний, то один потерпиш. [Хто утверджується на неправді, той пасе вітер, той ганяється за птахами летючими: бо він залишив путі свого виноградника і блукає стежками поля свого; проходить через безводну пустелю і землю, приречену на спрагу; збирає руками безплідне.]
<p>13 Жінка безрозсудна, галаслива, нерозумна, яка нічого не знає,
<p>14 сідає біля дверей дому свого на стільці, на підвищених місцях міста,
<p>15 щоб кликати тих, що проходять дорогою, йдуть прямо своїми шляхами:
<p>16 «хто нерозумний, звернися сюди!» і бідному розумом сказала вона:
<p>17 «води вкрадені солодкі, і прихований хліб приємний».
<p>18 І він не знає, що мерці там, і що у глибині пекла закликані нею. [Але ти відскоч, не барися на місці, не зупиняй погляду твого на ній; бо таким чином ти пройдеш воду чужу. Від води чужої віддаляйся, і з джерела чужого не пий, щоб пожити довгий час, і щоб додалися тобі літа життя.]
<h4>10</h4>
<p>1 Притчі Соломона. Син мудрий радує батька, а син нерозумний — засмучення для його матері.
<p>2 Не приносять користи скарби неправедні, правда ж рятує від смерти.
<p>3 Не допустить Господь терпіти голод душі праведного, надбання ж нечестивих вивергне.
<p>4 Лінива рука робить бідним, а рука старанна збагачує.
<p>5 Хто збирає влітку — син розумний, а хто спить під час жнив — син безпутний.
<p>6 Благословення — на голові праведника, вуста ж беззаконних загородить насильство.
<p>7 Пам’ять праведника буде благословенна, а ім’я нечестивих мерзотним.
<p>8 Мудрий серцем приймає заповіді, а нерозумний устами спотикнеться.
<p>9 Хто ходить у непорочності, той ходить безпечно; а хто спотворює путі свої, той буде покараний.
<p>10 Хто мигає очима, той викликає досаду, а нерозумний устами спотикнеться.
<p>11 Вуста праведника — джерело життя, вуста ж беззаконних загородить насильство.
<p>12 Ненависть збуджує розбрати, але любов покриває всі гріхи.
<p>13 У вустах розумного знаходиться мудрість, але на тілі нерозумного — різка.
<p>14 Мудрі зберігають знання, але вуста нерозумного — близька загибель.
<p>15 Майно багатого — міцне місто його, біда для бідних — убогість їх.
<p>16 Труди праведного — до життя, успіх нечестивого — до гріха.
<p>17 Хто зберігає настановлення, той на путі до життя; а той, хто відкидає викривання, — блукає.
<p>18 Хто приховує ненависть, у того вуста неправдиві; і хто розголошує наклепи, той нерозумний.
<p>19 При багатослів’ї не минути гріха, а той, хто стримує вуста свої, — розумний.
<p>20 Добірне срібло — язик праведного, серце ж нечестивих — нікчемність.
<p>21 Уста праведного пасуть багатьох, а нерозумні помирають від нестачі розуму.
<p>22 Благословення Господнє — воно збагачує і печалі з собою не приносить.
<p>23 Для нерозумного злочинне діяння ніби забава, а людині розумній властива мудрість.
<p>24 Чого страшиться нечестивий, те й осягне його, а бажання праведників виконається.
<p>25 Як проноситься вихор, <i>так</i> немає більше нечестивого; а праведник — на вічній основі.
<p>26 Що оцет для зубів і дим для очей, те лінивий для тих, хто посилає його.
<p>27 Страх Господній додає днів, літа ж нечестивих скоротяться.
<p>28 Очікування праведників — радість, а надія нечестивих загине.
<p>29 Путь Господня — твердиня для непорочного і страх для тих, що чинять беззаконня.
<p>30 Праведник повіки не завагається, нечестиві ж не будуть жити на землі.
<p>31 Вуста праведника виточують мудрість, а язик зловредний відсічеться.
<p>32 Вуста праведного знають благоприємне, а вуста нечестивих — розбещене.
<h4>11</h4>
<p>1 Невірні терези — мерзота перед Господом, але правильна вага угодна Йому.
<p>2 Прийде гордість, прийде і посоромлення; але зі смиренними — мудрість. [Праведник, помираючи, залишає жаль; але несподівана і радісна буває погибель нечестивих.]
<p>3 Непорочність прямодушних буде керувати ними, а лукавство підступних погубить їх.
<p>4 Не допоможе багатство у день гніву, правда ж урятує від смерти.
<p>5 Правда непорочного рівняє путь його, а нечестивий упаде від нечестя свого.
<p>6 Правда прямодушних спасе їх, а беззаконники будуть уловлені беззаконням своїм.
<p>7 Зі смертю чоловіка нечестивого зникає надія, і чекання беззаконних гине.
<p>8 Праведник спасається від біди, а замість нього потрапляє <i>у неї</i> нечестивий.
<p>9 Устами лицемір губить ближнього свого, а праведники прозорливістю спасаються.
<p>10 При благоденстві праведників веселиться місто, і при погибелі нечестивих <i>буває</i> торжество.
<p>11 Благословенням праведних звеличується місто, а вустами нечестивих руйнується.
<p>12 Бідний на розум висловлює презирство до ближнього свого; але розумна людина мовчить.
<p>13 Хто ходить як пліткар, той відкриває таємницю; але вірна людина таїть справу.
<p>14 При нестачі піклування падає народ, а при багатьох радниках благоденствує.
<p>15 Зло заподіює собі той, хто дає запоруку за стороннього; а хто ненавидить запоруку, той безпечний.
<p>16 Доброзвичайна дружина здобуває славу [чоловіку, а дружина, що ненавидить правду, є верх нечестя. Лінивці бувають убогі], а працелюбні, здобувають багатство.
<p>17 Чоловік милосердий благодіє душі своїй, а жорстокосердий руйнує плоть свою.
<p>18 Нечестивий робить справу ненадійну, а тому, хто сіє правду, — нагорода певна.
<p>19 Праведність <i>веде</i> до життя, а той, хто прагне до зла, <i>прагне</i> смерти своєї.
<p>20 Мерзота перед Господом — підступні серцем; але благоугодні Йому непорочні в путі.
<p>21 Можна ручитися, що порочний не залишиться непокараним; сім’я ж праведних спасеться.
<p>22 Що золоте кільце в носі у свині, те жінка красива і — нерозсудлива.
<p>23 Бажання праведних є одне добро, очікування нечестивих — гнів.
<p>24 Хтось сипле щедро, і <i>йому</i> ще додається; а інший надміру ощадливий, і однак же убожіє.
<p>25 Благодійна душа буде насичена, і хто напуває <i>інших</i>, той і сам напоєний буде.
<p>26 Хто утримує в себе хліб, того кляне народ; а на голові того, хто продає, — благословення.
<p>27 Хто прагне добра, той шукає благовоління; а хто шукає зла, до того воно і приходить.
<p>28 Той, хто надіється на багатство своє, упаде; а праведники, як лист, будуть зеленіти.
<p>29 Той, хто розладнує дім свій, отримає у наділ вітер, і нерозумний буде рабом мудрого серцем.
<p>30 Плід праведника — древо життя; і мудрий привертає душі.
<p>31 Так праведнику воздається на землі, тим більше нечестивому і грішному.
<h4>12</h4>
<p>1 Хто любить настанови, той любить знання; а хто ненавидить викриття, той невіглас.
<p>2 Добрий здобуває благовоління від Господа; а людину підступну Він засудить.
<p>3 Не утвердить себе людина беззаконням; корінь же праведників нерухомий.
<p>4 Доброчесна дружина — вінець для чоловіка свого; а ганебна — як гниль у кістках його.
<p>5 Помисли праведних — правда, а задуми нечестивих — підступність.
<p>6 Промови нечестивих — засідка для пролиття крови, вуста ж праведних спасають їх.
<p>7 Торкнеться нечестивих нещастя — і немає їх, а дім праведних стоїть.
<p>8 Хвалять людину за мірою розуму її, а розбещений серцем буде у презирстві.
<p>9 Краще простий, але який працює на себе, ніж той, хто видає себе за знатного, але має потребу у хлібі.
<p>10 Праведний турбується і про життя худоби своєї, серце ж нечестивих жорстоке.
<p>11 Хто обробляє землю свою, той буде насичуватися хлібом; а хто йде слідом за тими, що марно гають час, той недоумкуватий. [Хто знаходить задоволення у гаянні часу за вином, той у своєму домі залишить безславність.]
<p>12 Нечестивий бажає уловити в сіті зла; але корінь праведних твердий.
<p>13 Нечестивий уловлюється гріхами вуст своїх; але праведник вийде з біди. [Той, хто дивиться лагідно, помилуваний буде, а той, хто зустрічається у воротах, заважає іншим.]
<p>14 Від плоду вуст <i>своїх</i> людина насичується добром, і нагорода людині — за ділами рук її.
<p>15 Шлях нерозумного прямий у його очах; але хто слухає поради, той мудрий.
<p>16 У нерозумного відразу ж виявиться гнів його, а розсудливий ховає образу.
<p>17 Хто говорить те, що знає, той говорить правду; а у свідка неправдивого — омана.
<p>18 Якийсь пустослів уражає наче мечем, а язик мудрих — лікує.
<p>19 Вуста правдиві вічно перебувають, а неправдивий язик — тільки на мить.
<p>20 Підступність — у серці зловмисників, радість — у миротворців.
<p>21 Не станеться з праведником ніякого зла, нечестиві ж будуть сповнені злом.
<p>22 Мерзота перед Господом — вуста неправдиві, а ті, що говорять істину, благоугодні Йому.
<p>23 Чоловік розсудливий приховує знання, а серце нерозумних висловлює глупоту.
<p>24 Рука старанних буде панувати, а лінива буде під даниною.
<p>25 Туга на серці людини придушує її, а добре слово звеселяє його.
<p>26 Праведник указує ближньому своєму путь, а путь нечестивих вводить їх в оману.
<p>27 Лінивий не смажить своєї дичини; а майно людини старанної дорогоцінне.
<p>28 На путі правди — життя, і на стежці її немає смерти.
<h4>13</h4>
<p>1 Мудрий син слухає настанови батька, а буйний не слухає викриття.
<p>2 Від плоду вуст <i>своїх</i> людина споживе добро, душа ж законопорушників — зло.
<p>3 Хто зберігає вуста свої, той береже душу свою; а хто широко розкриває свій рот, тому біда.
<p>4 Душа лінивого бажає, але марно; а душа старанних насититься.
<p>5 Праведник ненавидить неправдиве слово, а нечестивий осоромлює і нечестить <i>себе</i>.
<p>6 Правда зберігає непорочного в путі, а нечестя губить грішника.
<p>7 Хтось видає себе за багатого, а в нього нічого нема; інший видає себе за бідного, а в нього багатства багато.
<p>8 Багатством своїм людина викуповує життя своє, а бідний і погрози не чує.
<p>9 Світло праведних весело горить, світильник же нечестивих угасає. [Душі підступні блукають у гріхах, а праведники співчувають і милують.]
<p>10 Від зарозумілости виникає розбрат, а в тих, що радяться, — мудрість.
<p>11 Багатство від суєтности виснажується, а той, хто збирає працею, примножує його.
<p>12 Надія, яка довго не збувається, мучить серце, а бажання, що сповнилося, — як древо життя.
<p>13 Хто нехтує слово, той заподіює шкоду собі; а хто боїться заповіді, тому воздається.
<p>14 [У сина лукавого нічого немає доброго, а в розумного раба справи благоуспішні, і путь його пряма.]
<p>15 Навчання мудрого — джерело життя, що віддаляє від сітей смерти.
<p>16 Добрий розум дає приємність, путь же беззаконних жорстока.
<p>17 Усякий розважливий діє зі знанням, а нерозумний виставляє напоказ глупство.
<p>18 Поганий посол потрапляє в біду, а вірний посланник — спасіння.
<p>19 Убогість і посоромлення тому, хто відкидає вчення; а хто дотримується настанов, буде в честі.
<p>20 Бажання, яке сповнилося, — приємне для душі; але тяжко для глупих ухилятися від зла.
<p>21 Той, хто спілкується з мудрими, стане мудрішим, а хто дружить з нерозумними, розбеститься.
<p>22 Грішників переслідує зло, а праведникам відплачується добром.
<p>23 Добрий залишає спадщину й онукам, а багатство грішника зберігається для праведного.
<p>24 Багато хліба <i>буває</i> і на ниві бідних; але дехто гине від безладдя.
<p>25 Хто шкодує різки своєї, той ненавидить сина; а хто любить, той з дитинства карає його.
<p>26 Праведник їсть до ситости, а утроба беззаконних терпить нестачу.
<h4>14</h4>
<p>1 Мудра дружина влаштує дім свій, а нерозумна зруйнує його своїми руками.
<p>2 Хто йде прямим шляхом, боїться Господа; а чиї шляхи криві, той нехтує Його.
<p>3 У вустах нерозумного — бич гордости; вуста ж мудрих охороняють їх.
<p>4 Де немає волів, <i>там</i> ясла порожні; а багато прибутку від сили волів.
<p>5 Вірний свідок не обманює, а свідок неправдивий наговорить багато неправди.
<p>6 Розпусний шукає мудрости, і не знаходить; а для розумного знання легке.
<p>7 Відійди від чоловіка нерозумного, у якого ти не помічаєш розумних уст.
<p>8 Мудрість розумного — знання путі своєї, глупство ж безрозсудних — омана.
<p>9 Нерозумні глузують з гріха, а серед праведних — благовоління.
<p>10 Серце знає горе душі своєї, і в радість його не втрутиться чужий.
<p>11 Дім беззаконних зруйнується, а житло праведних розквітне.
<p>12 Є шляхи, які здаються людині прямими; але кінець їх — дорога до смерти.
<p>13 І під час сміху <i>іноді</i> болить серце, і кінцем радости буває печаль.
<p>14 Людина з розбещеним серцем насититься від шляхів своїх, і добра — від своїх.
<p>15 Нерозумний вірить усякому слову, розсудливий же уважний до шляхів своїх.
<p>16 Мудрий боїться і віддаляється від зла, а нерозумний дратівливий і самовпевнений.
<p>17 Запальний може зробити дурість; але людина, яка навмисне чинить зло, ненависна.
<p>18 Невігласи одержують у частку собі глупоту, а розсудливі увінчаються знанням.
<p>19 Схиляться злі перед добрими і нечестиві — біля воріт праведника.
<p>20 Бідний ненавидимим буває навіть близькими своїми, а в багатого багато друзів.
<p>21 Хто з презирством ставиться до ближнього свого, той грішить; а хто милосердний до бідних, той блаженний.
<p>22 Чи не помиляються ті, що замишляють зло? [не знають милости і вірности ті, що чинять зло;] але милість і вірність у благомислячих.
<p>23 Від усякої праці є прибуток, а від марнослів’я тільки збиток.
<p>24 Вінець мудрих — багатство їх, а глупота невігласів глупотою <i>і є</i>.
<p>25 Вірний свідок спасає душі, а неправдивий наговорить багато неправди.
<p>26 У страху перед Господом — надія тверда, і синам Своїм Він притулок.
<p>27 Страх Господній — джерело життя, що віддаляє від сітей смерти.
<p>28 У численності народу — велич царя, а при малолюдстві народу біда володареві.
<p>29 У терплячої людини багато розуму, а дратівливий виявляє глупоту.
<p>30 Лагідне серце — життя для тіла, а заздрість — гниль для кісток.
<p>31 Хто пригноблює бідного, той хулить Творця його; хто ж шанує Його, той благодіє нужденному.
<p>32 За зло своє нечестивий буде відкинутий, а праведний і при смерті своїй має надію.
<p>33 Мудрість спочиває у серці розумного, і серед дурнів дає знати про себе.
<p>34 Праведність підносить народ, а беззаконня — нечестя народів.
<p>35 Благовоління царя — до раба розумного, а гнів його — проти того, хто ганьбить його.
<h4>15</h4>
<p>1 [Гнів губить і розумних.] Лагідна відповідь відвертає гнів, а образливе слово збуджує лють.
<p>2 Язик мудрих сповіщає добрі знання, а вуста нерозумних вивергають дурість.
<p>3 На всякому місці очі Господні: вони бачать злих і добрих.
<p>4 Лагідний язик — древо життя, але неприборканий — печаль духу.
<p>5 Нерозумний нехтує наставляння батька свого; а хто прислуховується до викривань, той розважливий. [У багатстві правди велика сила, а нечестиві викоріняться з землі.]
<p>6 У домі праведника — достаток скарбів, а у прибутку нечестивого — безладдя.
<p>7 Вуста мудрих поширюють знання, а серце нерозумних не так.
<p>8 Жертва нечестивих — мерзота перед Господом, а молитва праведних благоугодна Йому.
<p>9 Мерзота перед Господом — путь нечестивого, а того, хто йде шляхом правди, Він любить.
<p>10 Зле покарання — тому, хто ухиляється від путі, і той, хто ненавидить викриття, загине.
<p>11 Пекло й Аваддон <i>відкриті</i> перед Господом, тим більше серця синів людських.
<p>12 Не любить розпусний тих, хто викриває його, і до мудрих не піде.
<p>13 Веселе серце робить лице веселим, а при сердечній печалі дух занепадає.
<p>14 Серце розумного шукає знання, вуста ж дурних споживають глупство.
<p>15 Усі дні нещасного сумні; а в кого серце веселе, у того завжди бенкет.
<p>16 Краще небагато зі страхом Господнім, ніж великий скарб, і при ньому тривога.
<p>17 Краще блюдо зелені, і при ньому любов, ніж відгодований бик, і при ньому ненависть.
<p>18 Запальна людина збуджує розбрат, а терпляча утишує незгоду.
<p>19 Шлях лінивого — як терновий пліт, а путь праведних — гладенька.
<p>20 Мудрий син радує батька, а нерозумна людина зневажає матір свою.
<p>21 Глупота — радість для недоумкуватого, а людина розумна йде прямою дорогою.
<p>22 Без ради розпочаті діла зруйнуються, а з великою кількістю радників вони відбудуться.
<p>23 Радість людині у відповіді вуст її, і як добре слово вчасне!
<p>24 Путь життя мудрого вгору, щоб ухилитися від пекла внизу.
<p>25 Дім гордовитих розорить Господь, а межу вдови укріпить.
<p>26 Мерзота перед Господом — думки злих, слова ж непорочних угодні Йому.
<p>27 Корисливий розладнає дім свій, а той, хто ненавидить подарунки, буде жити.
<p>28 Серце праведного обмірковує відповідь, а вуста нечестивих вивергають зло. [Приємні перед Господом путі праведних; через них і вороги стають друзями.]
<p>29 Далекий Господь від нечестивих, а молитву праведників чує.
<p>30 Світлий погляд радує серце, добра звістка зміцнює кістки.
<p>31 Вухо, уважне до вчення життя, перебуває між мудрими.
<p>32 Хто відкидає наставляння, той не дбає про свою душу; а хто слухає викривання, той набуває розуму.
<p>33 Страх Господній навчає мудрости, і славі передує смирення.
<h4>16</h4>
<p>1 Людині <i>належать</i> припущення серця, але від Господа відповідь язика.
<p>2 Усі путі людини чисті в її очах, але Господь зважує душі.
<p>3 Віддай Господу справи твої, і наміри твої звершаться.
<p>4 Усе зробив Господь заради Себе; і навіть нечестивого <i>тримає</i> на день біди.
<p>5 Мерзота перед Господом усякий гордовитий серцем; можна ручитися, що він не залишиться непокараним. [Початок доброго шляху — чинити правду; це угодніше перед Богом, ніж приносити жертви. Хто шукає Господа, знайде знання з правдою; істинно ті, що шукають Його, знайдуть мир.]
<p>6 Милосердям і правдою очищається гріх, і страх Господній відводить від зла.
<p>7 Коли Господу вгодні путі людини, Він і ворогів її примиряє з нею.
<p>8 Краще небагато з правдою, ніж безліч прибутків з неправдою.
<p>9 Серце людини обмірковує свій шлях, але Господь керує ходом її.
<p>10 У вустах царя — слово натхненне; вуста його не повинні погрішати на суді.
<p>11 Правильні терези і вагові чаші — від Господа; від Нього ж усі гирі в торбі.
<p>12 Мерзота для царів — діло беззаконне, тому що правдою утверджується престіл.
<p>13 Приємні царю вуста правдиві, і того, хто говорить істину, він любить.
<p>14 Царський гнів — вісник смерти; але мудра людина умилостивить його.
<p>15 У світлому погляді царя — життя, і благовоління його — як хмара з пізнім дощем.
<p>16 Придбання мудрости набагато краще за золото, і придбання розуму переважніше за добірне срібло.
<p>17 Путь праведних — відхилення від зла: той береже душу свою, хто зберігає путь свою.
<p>18 Погибелі передує гордість, і падінню — пихатість.
<p>19 Краще смирятися духом з лагідними, ніж розділяти здобич з гордими.
<p>20 Хто веде справу розумно, той знайде благо, і хто надіється на Господа, той блаженний.
<p>21 Мудрий серцем назветься благорозумним, і солодкі слова додасть до навчання.
<p>22 Розум для тих, хто має його, — джерело життя, а вченість нерозумних — глупота.
<p>23 Серце мудрого робить язик його мудрим і примножує знання у вустах його.
<p>24 Приємна мова — стільниковий мед, солодка для душі і цілюща для кісток.
<p>25 Є путі, які здаються людині прямими, але кінець їх шлях до смерті.
<p>26 Трудящий трудиться для себе, тому що змушує його <i>до того</i> рот його.
<p>27 Чоловік лукавий замишляє зло, і на вустах його ніби вогонь палючий.
<p>28 Чоловік підступний сіє розбрат, і навушник розлучає друзів.
<p>29 Людина неблагонамірена розбещує ближнього свого і веде його на путь недобру;
<p>30 прищулює очі свої, щоб придумати підступи; закушуючи собі губи, чинить лиходійство; [він — піч злоби].
<p>31 Вінець слави — сивина, яка знаходиться на шляху правди.
<p>32 Довготерпеливий краще за хороброго, і той, хто володіє собою, <i>краще</i> за завойовника міста.
<p>33 У полу кидається жереб, але всі рішення його — від Господа.
<h4>17</h4>
<p>1 Краще шматок сухого хліба, і з ним мир, ніж дім, повний заколотої худоби, з розбратом.
<p>2 Розумний раб панує над безпутним сином і між братами розділить спадщину.
<p>3 Плавильня — для срібла, і горно — для золота, а серця випробовує Господь.
<p>4 Злодій дослухається до вуст беззаконних, неправдомовець слухається язика пагубного.
<p>5 Хто знущається з убогого, той хулить Творця його; хто радіє нещастю, той не залишиться непокараним [а милосердий помилуваний буде].
<p>6 Вінець старих — сини синів, і слава дітей — батьки їхні. [У вірного цілий світ багатства, а в невірного — ні гроша.]
<p>7 Непристойна для нерозумного поважна мова, тим більше знатному — вуста неправдиві.
<p>8 Подарунок — дорогоцінний камінь в очах того, хто володіє ним: куди не звернеться він, матиме успіх.
<p>9 Хто прикриває провину, той шукає любови; а хто знову нагадує про неї, той віддаляє друга.
<p>10 На розумного сильніше діє догана, ніж на дурня сто ударів.
<p>11 Підбурювач шукає тільки зла; тому жорстокий ангел буде посланий проти нього.
<p>12 Краще зустріти людині ведмедицю, позбавлену дітей, ніж дурня з його глупотою.
<p>13 Хто за добро відплачує злом, від дому того не відійде зло.
<p>14 Початок сварки — як прорив води; залиш сварку раніше, ніж розгориться вона.
<p>15 Хто виправдовує нечестивого і хто звинувачує праведного — обоє мерзота перед Господом.
<p>16 До чого скарб у руках нерозумного? Для придбання мудрости <i>у нього</i> немає розуму. [Хто високим робить свій дім, той шукає, як розбитися; а хто ухиляється від навчання, впаде в біди.]
<p>17 Друг любить повсякчас і, як брат, з’явиться під час нещастя.
<p>18 Чоловік бідний на розум дає руку і ручається за ближнього свого.
<p>19 Хто любить сварки, той любить гріх, і хто високо піднімає ворота свої, той шукає падіння.
<p>20 Підступне серце не знайде добра, і лукавий язик потрапить у біду.
<p>21 Породив хто дурня, — собі на лихо, і батько нерозумного не порадіє.
<p>22 Веселе серце доброчинне, як лікування, а сумовитий дух сушить кістки.
<p>23 Нечестивий бере подарунок з пазухи, щоб викривити путі правосуддя.
<p>24 Мудрість — перед лицем розумного, а очі дурня — на краю землі.
<p>25 Нерозумний син — досада батькові своєму і засмучення для матері своєї.
<p>26 Недобре й звинувачувати правого, і бити вельмож за правду.
<p>27 Розумний стриманий у словах своїх, і розсудливий холоднокровний.
<p>28 І нерозумний, коли мовчить, може здатися мудрим, і хто закриває вуста свої — розсудливим.
<h4>18</h4>
<p>1 Примхи шукає норовистий, повстає проти всього розумного.
<p>2 Дурень не любить знання, а тільки б виявити свій розум.
<p>3 З приходом нечестивого приходить і презирство, а з неславою — ганьба.
<p>4 Слова вуст людських — глибокі води; джерело мудрости — струменевий потік.
<p>5 Недобре бути небезстороннім до нечестивого, щоб звергнути праведного на суді.
<p>6 Вуста нерозумного йдуть на сварку, і слова його викликають побиття.
<p>7 Язик нерозумного — загибель для нього, і вуста його — сітка для душі його.
<p>8 [Лінивого долає страх, а душі жоноподібні будуть голодувати.]
<p>9 Слова навушника — як ласощі, і вони входять у нутрощі утроби.
<p>10 Недбайливий у роботі своїй — брат марнотратцю.
<p>11 Ім’я Господа — міцна вежа: втікає до неї праведник — і у безпеці.
<p>12 Майно багатого — міцне місто його, і як висока огорожа в його уяві.
<p>13 Перед падінням підноситься серце людини, а смирення передує славі.
<p>14 Хто дає відповідь не вислухавши, той нерозумний, і сором йому.
<p>15 Дух людини переносить її немочі; а вражений дух — хто може підкріпити його?
<p>16 Серце розумного здобуває знання, і вухо мудрих шукає знання.
<p>17 Подарунок у людини дає їй простір і до вельмож доведе її.
<p>18 Перший у позові своєму правий, але приходить суперник його і досліджує її.
<p>19 Жереб припиняє суперечки і вирішує між сильними.
<p>20 Брат, який озлобився, <i>неприступніший</i> за міцне місто, і сварки подібні до запорів замку.
<p>21 Від плоду вуст людини наповнюється утроба її; плодами вуст своїх вона насичується.
<p>22 Смерть і життя — у владі язика, і ті, що люблять його, споживуть від плодів його.
<p>23 Хто знайшов [добру] дружину, той знайшов благо й одержав благодать від Господа. [Хто виганяє добру дружину, той виганяє щастя, а хто утримує перелюбницю — божевільний і нечестивий.]
<p>24 З благанням говорить убогий, а багатий відповідає грубо.
<p>25 Хто хоче мати друзів, той і сам повинен бути дружнім; і буває друг, більш прив’язаний, ніж брат.
<h4>19</h4>
<p>1 Краще бідний, який ходить у своїй непорочності, ніж [багатий] із неправдивими вустами, і притім нерозумний.
<p>2 Недобре душі без знання, і хто поспішний ногами, той оступиться.
<p>3 Глупота людини спотворює путь її, а серце її обурюється на Господа.
<p>4 Багатство додає багато друзів, а бідного залишає і друг його.
<p>5 Лжесвідок не залишиться непокараним, і хто говорить неправду, не врятується.
<p>6 Багато хто запобігає перед знатними, і всякий — друг людині, яка дає подарунки.
<p>7 Бідного ненавидять усі брати його, тим більше друзі його віддаляються від нього: женеться за ними, щоб поговорити, але і цього немає.
<p>8 Хто здобуває розум, той любить душу свою; хто спостерігає розважливість, той знаходить благо.
<p>9 Лжесвідок не залишиться непокараним, і хто говорить неправду, загине.
<p>10 Непристойна нерозумному пишність, тим більше рабові панування над князями.
<p>11 Розсудливість робить людину повільною на гнів, і слава для неї — бути поблажливою до провин.
<p>12 Гнів царя — як ревіння лева, а благовоління його — як роса на траву.
<p>13 Нерозумний син — руйнування для батька свого, і сварлива дружина — стічна труба.
<p>14 Дім і майно — спадщина від батьків, а розумна дружина — від Господа.
<p>15 Лінощі занурюють у сонливість, і недбайлива душа буде терпіти голод.
<p>16 Хто зберігає заповідь, той зберігає душу свою, а хто не дбає про путі свої, — загине.
<p>17 Хто благодіє бідному, дає в борг Господу, і Він воздасть йому за благодіяння його.
<p>18 Карай сина свого, доки є надія, і не обурюйся криком його.
<p>19 Гнівливий нехай терпить покарання, тому що, коли пощадиш <i>його</i>, доведеться тобі ще більше карати його.
<p>20 Слухайся поради і приймай викривання, щоб стати тобі згодом мудрим.
<p>21 Багато задумів у серці людини, але відбудеться тільки визначене Господом.
<p>22 Радість людині — добродійність її, і бідна людина краще, ніж неправдива.
<p>23 Страх Господній <i>веде</i> до життя, і <i>хто має його</i>, завжди буде задоволений, і зло не осягне його.
<p>24 Лінивий опускає руку свою у чашу, і не хоче донести її до рота свого.
<p>25 Якщо ти покараєш кощунника, то і простий зробиться розсудливим; і <i>якщо</i> викриєш розумного, то він зрозуміє наставляння.
<p>26 Хто розоряє батька і виганяє матір, — син соромітний і безчесний.
<p>27 Перестань, сину мій, слухати напоумлення про відхилення від висловів розуму.
<p>28 Лукавий свідок знущається із суду, і вуста беззаконних ковтають неправду.
<p>29 Готові суди для кощунників, і побиття — на тіло нерозумних.
<h4>20</h4>
<p>1 Вино — глузливе, сикера — буйна; і всякий, хто захоплюється ними, нерозумний.
<p>2 Гроза царя — ніби ревіння лева: хто дратує його, той грішить проти самого себе.
<p>3 Шана для людини — відстати від сварки; а всякий дурень задерикуватий.
<p>4 Лінивець узимку не оре: шукає влітку — і немає нічого.
<p>5 Помисли в серці людини — глибокі води, але людина розумна вичерпує їх.
<p>6 Багато хто хвалить людину за милосердя, але правдиву людину хто знаходить?
<p>7 Праведник ходить у своїй непорочності: блаженні діти його після нього!
<p>8 Цар, який сидить на престолі суду, розганяє очима своїми все зле.
<p>9 Хто може сказати: «я очистив моє серце, я чистий від гріха мого?»
<p>10 Неоднакові терези, неоднакова міра, те й інше — мерзота перед Господом.
<p>11 Можна узнати навіть отрока за заняттями його, чи чистою і чи правильною буде поведінка його.
<p>12 Вухо, що чує, й око, що бачить, — і те й інше створив Господь.
<p>13 Не люби спати, щоб тобі не зубожіти; тримай відкритими очі твої, і будеш досита їсти хліб.
<p>14 «Погано, погано», говорить покупець, а коли відійде, хвалиться.
<p>15 Є золото і багато перлів, але дорогоцінне начиння — вуста розумні.
<p>16 Візьми одяг його, оскільки він заручився за чужого; і за стороннього візьми від нього заставу.
<p>17 Солодкий для людини хліб, <i>придбаний</i> неправдою; але після рот її наповниться жорствою.
<p>18 Починання одержують твердість через нараду, і після наради веди війну.
<p>19 Хто ходить переносником, той відкриває таємницю; і хто широко розкриває рот, з тим не спілкуйся.
<p>20 Хто лихословить батька свого і свою матір, того світильник згасне серед глибокої темряви.
<p>21 Спадщина, поспішно захоплена спочатку, не благословиться згодом.
<p>22 Не говори: «я відплачу за зло»; залиш Господу, і Він збереже тебе.
<p>23 Мерзота перед Господом — неоднакові гирі, і неправильні терези — не добро.
<p>24 Від Господа спрямовуються кроки людини; людині ж як дізнатися про шлях свій?
<p>25 Сітка для людини — поспішно давати обітницю, і після обітниці обмірковувати.
<p>26 Мудрий цар розвіє нечестивих і поверне на них колесо.
<p>27 Світильник Господній — дух людини, який випробовує всі глибини серця.
<p>28 Милість і істина охороняють царя, і милістю він підтримує престіл свій.
<p>29 Слава юнаків — сила їх, а прикраса старих — сивина.
<p>30 Рани від побиття — лікування проти зла, й удари, що проникають у нутрощі утроби.
<h4>21</h4>
<p>1 Серце царя — у руці Господа, як потоки вод: куди захоче, туди Він направляє його.
<p>2 Усякий шлях людини прямий в очах її; але Господь зважує серця.
<p>3 Дотримання правди і правосуддя більш угодне Господу, ніж жертва.
<p>4 Гордість очей і зарозумілість серця, які відзначають нечестивих, — гріх.
<p>5 Думки старанного прагнуть достатку, а всякий поспішний терпить збиток.
<p>6 Придбання скарбу неправдивим язиком — скороминучий подув тих, хто шукає смерти.
<p>7 Насильство нечестивих упаде на них, тому що вони зреклися дотримуватися правди.
<p>8 Мінливий шлях у людини розбещеної; а хто чистий, того дія пряма.
<p>9 Краще жити в кутку на покрівлі, ніж зі сварливою дружиною у просторому домі.
<p>10 Душа нечестивого бажає зла: не знайде милости в очах його і друг його.
<p>11 Коли карається кощунник, простий робиться мудрим; і коли врозумляється мудрий, то він здобуває знання.
<p>12 Праведник спостерігає за домом нечестивого: як впадають нечестиві у нещастя.
<p>13 Хто затикає вухо своє від волання бідного, той і сам буде волати, — і не буде почутий.
<p>14 Подарунок таємний гасить гнів, і дарунок у пазуху — сильну лють.
<p>15 Дотримання правосуддя — радість для праведника і страх для тих, хто чинить зло.
<p>16 Людина, що збилася з путі розуму, оселиться в зібранні мерців.
<p>17 Хто любить веселощі, зубожіє; а хто любить вино і жир, не розбагатіє.
<p>18 Викупом буде за праведного нечестивий і за прямодушного — лукавий.
<p>19 Краще жити у землі пустельній, ніж з дружиною сварливою і сердитою.
<p>20 Жаданий скарб і жир — у домі мудрого; а нерозумна людина марнотратить їх.
<p>21 Хто дотримується правди і милости, той знайде життя, правду і славу.
<p>22 Мудрий входить у місто сильних і знищує укріплення, на яке вони сподівалися.
<p>23 Хто зберігає вуста свої і язик свій, той зберігає від біди душу свою.
<p>24 Зарозумілий злодій — кощунник ім’я йому — діє у запалі гордости.
<p>25 Жадоба лінивця уб’є його, тому що руки його відмовляються працювати;
<p>26 кожного дня він сильно жадає, а праведник дає і не шкодує.
<p>27 Жертва нечестивих — мерзота, особливо коли з лукавством приносять її.
<p>28 Лжесвідок загине; а людина, яка говорить те, що знає, буде говорити завжди.
<p>29 Людина нечестива зухвала лицем своїм, а праведний тримає прямо путь свою.
<p>30 Немає мудрости, і немає розуму, і немає ради всупереч Господу.
<p>31 Коня готують на день битви, але перемога — від Господа.
<h4>22</h4>
<p>1 Добре ім’я краще за велике багатство, і добра слава краща за срібло і золото.
<p>2 Багатий і бідний зустрічаються один з одним: того й іншого створив Господь.
<p>3 Розсудливий бачить біду, і ховається; а недосвідчені йдуть уперед, і караються.
<p>4 За смиренням іде страх Господній, багатство і слава і життя.
<p>5 Терня і сіті на шляху підступного; хто береже душу свою, віддалися від них.
<p>6 Напоум юнака на початку путі його: він не ухилиться від неї, коли і постаріє.
<p>7 Багатий панує над бідним, і боржник <i>робиться</i> рабом позикодавця.
<p>8 Хто сіє неправду, пожне біду, і тростини гніву його не стане. [Людину, яка доброхітно дає, любить Бог, і нестачу діл її поповнить.]
<p>9 Милосердий буде благословлятися, тому що дає бідному від хліба свого. [Перемогу і честь здобуває той, хто дає дари, і навіть оволодіває душею тих, що одержують їх.]
<p>10 Прожени кощунника, і віддалиться розбрат, і припиняться сварка і лайка.
<p>11 Хто любить чистоту серця, у того приємність на вустах, тому цар — друг.
<p>12 Очі Господа охороняють знання, а слова законопорушника Він відкидає.
<p>13 Лінивець говорить: «лев на вулиці! посередині площі уб’ють мене!»
<p>14 Глибока прірва — вуста блудниць: на кого прогнівається Господь, той упаде туди.
<p>15 Глупота прив’язалася до серця юнака, але виправна різка віддалить її від нього.
<p>16 Хто кривдить бідного, щоб примножити своє багатство, і хто дає багатому, той зубожіє.
<p>17 Прихили вухо твоє, і слухай слова мудрих, і серце твоє зверни до мого знання;
<p>18 тому що утіхою буде, якщо ти будеш зберігати їх у серці твоєму, і вони будуть також на вустах твоїх.
<p>19 Щоб уповання твоє було на Господа, я вчу тебе і сьогодні, і ти <i>пам’ятай</i>.
<p>20 Чи не писав я тобі тричі в порадах і наставляннях,
<p>21 щоб навчити тебе точних слів істини, щоб ти міг передавати слова істини тим, хто посилає тебе?
<p>22 Не будь грабіжником бідного, тому що він бідний, і не утискуй нещасного біля воріт,
<p>23 тому що Господь вступиться у справу їх і візьме душу у грабіжників їхніх.
<p>24 Не дружися з гнівливим і не спілкуйся з людиною запальною,
<p>25 щоб не навчитися шляхів її і не накинути петлі на душу свою.
<p>26 Не будь з тих, які дають руки і ручаються за борги:
<p>27 якщо тобі нема чим заплатити, то для чого доводити себе, щоб узяли постіль твою з-під тебе?
<p>28 Не пересувай межі давньої, яку провели батьки твої.
<p>29 Чи бачив ти людину моторну у своїй справі? Вона буде стояти перед царями, вона не буде стояти перед простими.
<h4>23</h4>
<p>1 Коли сядеш споживати їжу з володарем, то ретельно спостерігай, що перед тобою,
<p>2 і постав перешкоду в гортані твоїй, якщо ти жадібний.
<p>3 Не захоплюйся ласими стравами його; це — оманна їжа.
<p>4 Не піклуйся про те, щоб нажити багатство; залиш такі думки твої.
<p>5 Спрямуєш очі твої на нього, і — його вже немає; тому що воно зробить собі крила і, як орел, полетить до неба.
<p>6 Не споживай їжі у людини заздрісної і не захоплюйся ласими стравами її;
<p>7 тому що, які думки у душі її, така й вона; «їж і пий», говорить вона тобі, а серце її не з тобою.
<p>8 Шматок, який ти з’їв, виблюєш, і добрі слова твої ти витратиш даремно.
<p>9 У вуха нерозумного не говори, тому що він знехтує розумні слова твої.
<p>10 Не пересувай межі давньої і на поля сиріт не заходь,
<p>11 тому що Захисник їх сильний; Він вступиться у справу їх з тобою.
<p>12 Прихили серце твоє до навчання і вуха твої — до розумних слів.
<p>13 Не залишай юнака без покарання: якщо покараєш його різкою, він не помре;
<p>14 ти покараєш його різкою і спасеш душу його від пекла.
<p>15 Сину мій! якщо серце твоє буде мудре, то порадіє і моє серце;
<p>16 і нутрощі мої будуть радіти, коли вуста твої будуть говорити справедливе.
<p>17 Нехай не заздрить серце твоє грішникам, але нехай перебуває воно в усі дні у страху Господньому;
<p>18 тому що є майбутнє, і надія твоя не втрачена.
<p>19 Слухай, сину мій, і будь мудрий, і направляй серце твоє на пряму путь.
<p>20 Не будь між тими, хто упивається вином, між тими, хто пересичується м’ясом:
<p>21 тому що п’яниця і той, хто пересичується, зубожіють, і сонливість одягне в руб’я.
<p>22 Слухайся батька твого: він породив тебе; і не зневажай матері твоєї, коли вона і постаріє.
<p>23 Купи істину і не продавай мудрости і вчення і розуму.
<p>24 Торжествує батько праведника, і хто породив мудрого, радіє за нього.
<p>25 Нехай веселиться батько твій і нехай торжествує мати твоя, що народила тебе.
<p>26 Сину мій! віддай серце твоє мені, і очі твої нехай спостерігають за путями моїми,
<p>27 тому що блудниця — глибока прірва, і чужа дружина — вузький колодязь;
<p>28 вона, як розбійник, сидить у засідці і множить між людьми законопорушників.
<p>29 У кого виття? у кого стогін? у кого сварки? у кого горе? у кого рани без причини? у кого багряні очі?
<p>30 У тих, які довго сидять за вином, які приходять шукати <i>вина</i> приправленого.
<p>31 Не дивися на вино, як воно червоніє, як воно іскриться в чаші, як воно світиться рівно:
<p>32 згодом, як змій, воно вкусить, і вжалить, як аспид;
<p>33 очі твої будуть дивитися на чужих дружин, і серце твоє заговорить про розпусне,
<p>34 і ти будеш, як той, що спить серед моря, і як той, що спить на верхівці щогли.
<p>35 [І скажеш:] «били мене, мені не було боляче; штовхали мене, я не відчував. Коли прокинуся, знову буду шукати того самого».
<h4>24</h4>
<p>1 Не ревнуй злим людям і не бажай бути з ними,
<p>2 тому що про насильство помишляє серце їх, і про зле говорять вуста їхні.
<p>3 Мудрістю влаштовується дім і розумом утверджується,
<p>4 і з умінням наповнюється він усередині всяким дорогоцінним і прекрасним майном.
<p>5 Людина мудра сильна, і людина розумна зміцнює силу свою.
<p>6 Тому обдумано веди війну твою, і успіх буде при багатьох нарадах.
<p>7 Для нерозумного занадто високою є мудрість; біля воріт не відкриє він уст своїх.
<p>8 Хто замишляє зробити зло, того називають зловмисником.
<p>9 Помисел глупоти — гріх, і кощунник — мерзота для людей.
<p>10 Якщо ти в день нещастя виявився слабким, то бідна сила твоя.
<p>11 Рятуй узятих на смерть, і невже відмовишся від приречених на убиття?
<p>12 Чи скажеш: «ось, ми не знали цього»? А Той, Хто випробовує серця, хіба не знає? Той, Хто спостерігає за душею твоєю, знає це, і воздасть людині за ділами її.
<p>13 Їж, сину мій, мед, тому що він приємний, і стільник, який солодкий для гортані твоєї:
<p>14 таке і пізнання мудрости для душі твоєї. Якщо ти знайшов <i>її</i>, тобто майбутнє, і надія твоя не втрачена.
<p>15 Не замислюй зла, нечестивий, проти житла праведника, не спустошуй місця спокою його,
<p>16 бо сім разів упаде праведник, і встане; а нечестиві впадуть у погибель.
<p>17 Не радій, коли упаде ворог твій, і нехай не веселиться серце твоє, коли він спіткнеться.
<p>18 Інакше, побачить Господь, і неугодне буде це в очах Його, і Він відверне від нього гнів Свій.
<p>19 Не обурюйся на злодіїв і не заздри нечестивим,
<p>20 тому що злий не має майбуття, — світильник нечестивих погасне.
<p>21 Бійся, сину мій, Господа і царя; із заколотниками не спілкуйся,
<p>22 тому що несподівано прийде погибель від них, і біду від них обох хто передбачить?
<p>23 Сказано також мудрими: мати упередженість на суді — недобре.
<p>24 Хто говорить винному: «ти правий», того будуть проклинати народи, того будуть ненавидіти племена;
<p>25 а викривачів будуть любити, і на них прийде благословення.
<p>26 В уста цілує той, хто відповідає словами вірними.
<p>27 Зверши справи твої поза домом, закінчи їх на полі твоєму, і потім облаштовуй і дім твій.
<p>28 Не будь лжесвідком на ближнього твого: для чого тобі обманювати вустами твоїми?
<p>29 Не говори: «як він вчинив зі мною, так і я зроблю з ним, воздам людині за ділами її».
<p>30 Проходив я мимо поля чоловіка лінивого і мимо виноградника чоловіка бідного на розум:
<p>31 і ось, усе це заросло терням, поверхня його вкрилася кропивою, і кам’яна огорожа його зруйнувалася.
<p>32 І подивився я, і взяв до серця свого, і подивився й отримав урок:
<p>33 «трохи поспиш, трохи подрімаєш, трохи, склавши руки, полежиш, —
<p>34 і прийде, як перехожий, бідність твоя, і нестаток твій — як людина озброєна».
<h4>25</h4>
<p>1 І це притчі Соломона, які зібрали люди Єзекії, царя Юдейського.
<p>2 Слава Божа — покривати таємницею справу, а слава царів — досліджувати справу.
<p>3 Як небо у висоті й земля в глибині, так серце царів — недослідиме.
<p>4 Відокреми домішки від срібла, і вийде у срібника сосуд:
<p>5 віддали неправедного від царя, і престіл його утвердиться правдою.
<p>6 Не величайся перед лицем царя, і на місці великих не ставай;
<p>7 тому що краще, коли скажуть тобі: «йди сюди вище», ніж коли понизять тебе перед знатним, якого бачили очі твої.
<p>8 Не вступай поспішно в тяжбу: інакше що будеш робити після закінчення, коли суперник твій осоромить тебе?
<p>9 Веди тяжбу із суперником твоїм, але таємниці іншого не відкривай,
<p>10 щоб не докорив тобі той, хто почує це, і тоді нечестя твоє не відійде від тебе. [Любов і дружба звільняють: збережи їх для себе, щоб не зробитися тобі достойним ганьби; збережи путі твої благовпорядкованими.]
<p>11 Золоті яблука у срібних прозорих посудинах — слово, сказане пристойно.
<p>12 Золота серга і прикраса з чистого золота — мудрий викривач для уважного вуха.
<p>13 Що прохолода від снігу під час жнив, те вірний посланець для того, хто посилає його: він доставляє душі господаря свого відраду.
<p>14 Що хмари і вітри без дощу, те людина, яка хвалиться подарунками, яких не дає.
<p>15 Лагідністю схиляється до милости вельможа, і м’який язик переломлює кістки.
<p>16 Знайшов ти мед, — їж, скільки тобі потрібно, щоб не пересититися ним і не виблювати його.
<p>17 Не вчащай входити в дім друга твого, щоб ти не надокучив йому і він не зненавидів тебе.
<p>18 Що молот і меч і гостра стріла, те людина, яка виголошує лжесвідчення проти ближнього свого.
<p>19 Що зламаний зуб і розслаблена нога, те надія на ненадійну [людину] в день біди.
<p>20 Що холодний день, для того, хто знімає із себе одяг, що оцет на рану, те той, хто співає пісень сумному серцю. [Як міль одягу і черва дереву, так печаль шкодить серцю людини.]
<p>21 Якщо голодний ворог твій, нагодуй його хлібом; і якщо він спраглий, напої його водою:
<p>22 тому що, [роблячи це,] ти збираєш палаюче вугілля на голову його, і Господь воздасть тобі.
<p>23 Північний вітер приносить дощ, а таємна мова — незадоволені обличчя.
<p>24 Краще жити в кутку на покрівлі, ніж із сварливою дружиною у просторому домі.
<p>25 Що холодна вода для виснаженої спрагою душі, те добра звістка з далекої країни.
<p>26 Що збурене джерело й пошкоджена криниця, те праведник, що падає перед нечестивим.
<p>27 Як недобре їсти багато меду, так домагатися слави не є слава.
<p>28 Що місто зруйноване, без стін, те людина, що не володіє духом своїм.
<h4>26</h4>
<p>1 Як сніг улітку і дощ під час жнив, так честь непристойна нерозумному.
<p>2 Як горобець спурхне, як ластівка полетить, так незаслужене прокляття не збудеться.
<p>3 Бич для коня, вузда для осла, а палка для дурних.
<p>4 Не відповідай нерозумному за глупотою його, щоб і тобі не зробитися подібним до нього;
<p>5 не відповідай нерозумному за глупотою його, щоб він не став мудрецем в очах своїх.
<p>6 Підрізує собі ноги, терпить неприємність той, хто дає словесне доручення дурневі.
<p>7 Нерівно піднімаються ноги у кульгавого, — і притча у вустах дурнів.
<p>8 Що той, хто вкладає коштовний камінь у пращу, те саме той, що віддає нерозумному шану.
<p>9 Що <i>колючий</i> терен у руці п’яного, те притча в устах дурнів.
<p>10 Сильний робить усе довільно: і нерозумного нагороджує, і всякого перехожого нагороджує.
<p>11 Як пес повертається на блювотину свою, так нерозумний повторює дурість свою.
<p>12 Чи бачив ти чоловіка, мудрого в очах своїх? На нерозумного більше надії, ніж на нього.
<p>13 Лінивець говорить: «лев на дорозі! лев на площах!»
<p>14 Двері качаються на гаках своїх, а лінивець на постелі своїй.
<p>15 Лінивець опускає руку свою в чашу, і йому важко донести її до рота свого.
<p>16 Лінивець в очах своїх мудріший за сімох, які відповідають обдумано.
<p>17 Хапає пса за вуха, хто, проходячи мимо, втручається в чужу сварку.
<p>18 Як той, хто прикидається несповна розуму, кидає вогонь, стріли і смерть,
<p>19 так — чоловік, який підступно шкодить другові своєму і потім говорить: «я тільки пожартував».
<p>20 Де немає більше дров, вогонь погасає, і де немає навушника, розбрат вщухає.
<p>21 Вугілля — для жару і дрова — для вогню, а людина сварлива — для розпалення сварки.
<p>22 Слова навушника — як ласощі, і вони входять у нутрощі утроби.
<p>23 Що нечистим сріблом обкладена глиняна посудина, те полум’яні вуста і серце злісне.
<p>24 Вустами своїми прикидається ворог, а у серці своєму замишляє підступи.
<p>25 Якщо він говорить і ніжним голосом, не вір йому, тому що сім мерзот у серці його.
<p>26 Якщо ненависть прикривається наодинці, то відкриється злоба його в народному зібранні.
<p>27 Хто риє яму, той упаде в неї, і хто покотить нагору камінь, до того він повернеться.
<p>28 Неправдивий язик ненавидить уражених ним, і улесливі вуста готують падіння.
<h4>27</h4>
<p>1 Не хвалися завтрашнім днем, тому що не знаєш, що народить той день.
<p>2 Нехай хвалить тебе інший, а не вуста твої, — чужий, а не язик твій.
<p>3 Важкий камінь, вагомий і пісок; але гнів дурня важчий за них обох.
<p>4 Жорстокий гнів, неприборкна лють; але хто устоїть проти ревнощів?
<p>5 Краще відкрите викривання, ніж прихована любов.
<p>6 Щирі докори від того, хто любить, і неправдиві поцілунки ненависника.
<p>7 Сита душа зневажає і стільник, а голодній душі все гірке солодке.
<p>8 Як птах, який залишив гніздо своє, так людина, яка залишила місце своє.
<p>9 Масті і пахощі радують серце; так солодкий усякому друг сердечною порадою своєю.
<p>10 Не залишай друга твого і друга батька твого, і в дім брата твого не ходи в день нещастя твого: краще сусід поблизу, ніж брат далеко.
<p>11 Будь мудрий, сину мій, і радуй серце моє; і я буду мати, що відповідати тому, хто лихословить мене.
<p>12 Розсудливий бачить біду і ховається; а недосвідчені йдуть уперед і караються.
<p>13 Візьми у нього одяг його, тому що він ручився за чужого, і за стороннього візьми від нього заставу.
<p>14 Хто голосно хвалить друга свого з раннього ранку, того вважатимуть за лихомовця.
<p>15 Безперестанний капіж у дощовий день і сварлива дружина — рівні:
<p>16 хто хоче приховати її, той хоче приховати вітер і масть у правій руці своїй, що дає знати про себе.
<p>17 Як залізо гострить залізо, так людина гострить погляд друга свого.
<p>18 Хто стереже смоковницю, той буде їсти плоди її; і хто береже господаря свого, той буде в шані.
<p>19 Як у воді лице — до лиця, так серце людини — до людини.
<p>20 Пекло й Аваддон — ненаситні; так ненаситні й очі людські. [Мерзота перед Господом той, хто зухвало піднімає очі, і нерозумні нестримані на язик.]
<p>21 Що плавильня — для срібла, горно — для золота, те для людини вуста, які хвалять її. [Серце беззаконника шукає зла, серце ж праведне шукає знання.]
<p>22 Товчи нерозумного, як зерно у ступі, не відокремиться від нього глупота його.
<p>23 Добре спостерігай за худобою твоєю, май піклування про стада;
<p>24 тому що <i>багатство</i> не навіки, та й влада хіба з роду в рід?
<p>25 Проростає трава, і з’являється зелень, і збирають гірські трави.
<p>26 Вівці — на одяг тобі, і козли — на купівлю поля.
<p>27 І достатньо козячого молока на їжу тобі, на їжу домашнім твоїм і на споживу служницям твоїм.
<h4>28</h4>
<p>1 Нечестивий біжить, коли ніхто не женеться <i>за ним</i>; а праведник сміливий, як лев.
<p>2 Коли країна відступить від закону, тоді багато в ній начальників; а при розумному і знаючому мужі вона довговічна.
<p>3 Чоловік бідний і який гнобить слабких, <i>те саме, що</i> злива, яка змиває хліб.
<p>4 Відступники від закону хвалять нечестивих, а ті, що зберігають закон, обурюються на них.
<p>5 Злі люди не розуміють справедливости, а ті, що шукають Господа, розуміють усе.
<p>6 Краще бідний, який ходить у своїй непорочності, ніж той, хто спотворює шляхи свої, хоч він і багатий.
<p>7 Той, хто зберігає закон, — син розумний, а той, хто спілкується з марнотратцями, осоромлює батька свого.
<p>8 Хто примножує майно своє ростом і лихвою, збере його для благодійника бідних.
<p>9 Хто відхиляє вухо своє від слухання закону, того і молитва — мерзота.
<p>10 Хто спокушає праведних на путь зла, сам упаде в свою яму, а непорочні успадковують добро.
<p>11 Чоловік багатий — мудрець в очах своїх, але розумний бідняк викриє його.
<p>12 Коли торжествують праведники, велика слава, але коли підіймаються нечестиві, люди ховаються.
<p>13 Хто приховує свої злочини, той не буде мати успіху; а хто зізнається і залишає їх, той буде помилуваний.
<p>14 Блаженна людина, яка завжди перебуває у благоговінні; а хто озлоблює серце своє, той потрапить у біду.
<p>15 Як рикаючий лев і голодний ведмідь, так нечестивий володар над бідним народом.
<p>16 Нерозумний правитель багато робить утисків, а хто ненавидить користь, продовжить дні.
<p>17 Чоловік, винний у пролитті людської крови, буде бігати до могили, щоб хто не схопив його.
<p>18 Хто ходить непорочно, той буде неушкодженим; а хто ходить кривими путями, упаде на одній з них.
<p>19 Хто обробляє землю свою, той буде насичуватися хлібом, а хто наслідує бездіяльних, той насититься убогістю.
<p>20 Вірна людина багата благословеннями, а хто поспішає розбагатіти, той не залишиться непокараним.
<p>21 Бути упередженим — недобре: така людина і за шматок хліба вчинить неправду.
<p>22 Поспішає до багатства заздрісна людина, і не думає, що убогість осягне її.
<p>23 Хто викриває людину, знайде потім більшу приязнь, ніж той, хто лестить язиком.
<p>24 Хто обкрадає батька свого і матір свою і говорить: «це не гріх», той — спільник грабіжникам.
<p>25 Пихатий розпалює сварку, а хто уповає на Господа, буде благоденствувати.
<p>26 Хто сподівається на себе, той нерозумний; а хто ходить в мудрості, той буде цілий.
<p>27 Хто дає убогому, не зубожіє; а хто закриває очі свої від нього, на тому багато проклять.
<p>28 Коли підносяться нечестиві, люди ховаються, а коли вони падають, примножуються праведники.
<h4>29</h4>
<p>1 Людина, яка, будучи викритою, озлоблює шию свою, раптово скрушиться, і не буде <i>їй</i> зцілення.
<p>2 Коли примножуються праведники, веселиться народ, а коли панує нечестивий, народ стогне.
<p>3 Чоловік, який любить мудрість, радує батька свого; а хто знається з блудницями, той марнує майно.
<p>4 Цар правосуддям утверджує землю, а хто любить подарунки, розоряє її.
<p>5 Чоловік, який лестить другові своєму, розстелює сіті ногам його.
<p>6 У гріху злої людини — тенета <i>для неї</i>, а праведник веселиться і радіє.
<p>7 Праведник ретельно вникає у позов бідних, а нечестивий не розглядає справи.
<p>8 Люди розпусні обурюють місто, а мудрі втихомирюють заколот.
<p>9 Розумна людина, маючи суд з людиною дурною, чи сердиться, чи сміється, — не має спокою.
<p>10 Кровожерливі люди ненавидять непорочного, а праведні піклуються про його життя.
<p>11 Нерозумний весь гнів свій виливає, а мудрий стримує його.
<p>12 Якщо правитель слухає неправдиві слова, то і всі службовці у нього нечестиві.
<p>13 Бідний і лихвар зустрічаються один з одним; але світло очам того й іншого дає Господь.
<p>14 Якщо цар судить бідних за правдою, то престіл його назавжди утвердиться.
<p>15 Різка і викриття дають мудрість; але отрок, залишений у нехтуванні, чинить сором своїй матері.
<p>16 При примноженні нечестивих збільшується беззаконня; але праведники побачать падіння їх.
<p>17 Карай сина твого, і він дасть тобі спокій, і принесе радість душі твоїй.
<p>18 Без одкровення з висоти народ неприборканий, а хто дотримується закону — блаженний.
<p>19 Словами не навчиться раб, тому що, хоча він розуміє їх, але не слухається.
<p>20 Чи бачив ти чоловіка необачного у словах своїх? на нерозумного більше надії, ніж на нього.
<p>21 Якщо з дитинства виховувати раба у розкоші, то згодом він захоче бути сином.
<p>22 Чоловік гнівливий заводить сварку, і запальний багато грішить.
<p>23 Гордість людини принижує її, а смиренний духом здобуває шану.
<p>24 Хто ділиться зі злодієм, той ненавидить душу свою; чує він прокляття, але не оголошує про те.
<p>25 Острах перед людьми ставить тенета; а хто уповає на Господа, буде у безпеці.
<p>26 Багато хто шукає <i>прихильного</i> лиця правителя, але доля людини — від Господа.
<p>27 Мерзота для праведників — людина неправедна, і мерзота для нечестивого — хто йде прямим шляхом.
<h4>30</h4>
<p>1 Слова Агура, сина Іакеєвого. Натхненні слова, які сказав цей чоловік Іфиїлу, Іфиїлу й Укалу:
<p>2 справді, я більший невіглас, ніж будь-хто з людей, і розуму людського немає у мене,
<p>3 і не навчився я мудрости, і пізнання святих не маю.
<p>4 Хто піднімався на небо і сходив? хто зібрав вітер у пригорщі свої? хто зав’язав воду в одяг? хто поставив усі межі землі? яке ім’я йому? і яке ім’я синові його? чи знаєш?
<p>5 Усяке слово Бога чисте; Він — щит тим, хто уповає на Нього.
<p>6 Не додавай до слів Його, щоб Він не викрив тебе, і ти не виявився неправдомовцем.
<p>7 Дві речі я прошу в Тебе, не відмов мені, перше ніж я помру:
<p>8 суєту і неправду віддали від мене, убогости і багатства не давай мені, годуй мене насущним хлібом,
<p>9 щоб, переситившись, я не зрікся <i>Тебе</i> і не сказав: «хто Господь?» і щоб, зубожівши, не став красти і вживати ім’я Бога мого марно.
<p>10 Не лихослов раба перед господарем його, щоб він не прокляв тебе, і ти не залишився винним.
<p>11 Є рід, який проклинає батька свого і не благословляє матері своєї.
<p>12 Є рід, який чистий в очах своїх, тоді як не омитий від нечистот своїх.
<p>13 Є рід — о, які зарозумілі очі його, і як підняті вії його!
<p>14 Є рід, у якого зуби — мечі, і щелепи — ножі, щоб пожирати бідних на землі й убогих між людьми.
<p>15 У ненаситності дві дочки: «давай, давай!» Ось три невситимих, і чотири, які не скажуть: «достатньо!»
<p>16 Пекло й утроба безплідна, земля, що не насичується водою, і вогонь, що не говорить: «досить!»
<p>17 Око, що насміхається з батька і нехтує покірністю до матері, виклюють ворони дольні, і пожеруть пташенята орлині!
<p>18 Три речі незбагненні для мене, і чотирьох я не розумію:
<p>19 путі орла на небі, путі змія на скелі, путі корабля серед моря і путі чоловіка до дівчини.
<p>20 Така путь і дружини перелюбної; поїла й обтерла рот свій, і говорить: «я нічого поганого не зробила».
<p>21 Від трьох трясеться земля, чотирьох вона не може носити:
<p>22 раба, коли він стає царем; нерозумного, коли він досита їсть хліб;
<p>23 ганебну жінку, коли вона виходить заміж, і служницю, коли вона займає місце пані своєї.
<p>24 Ось чотири малих на землі, але вони мудріші за мудрих:
<p>25 мурахи — народ несильний, але влітку заготовляють їжу свою;
<p>26 гірські миші — народ слабкий, але ставлять доми свої на скелі;
<p>27 у сарани немає царя, але виступає уся вона струнко;
<p>28 павук лапками чіпляється, але буває у царських чертогах.
<p>29 Ось троє мають струнку ходу, і четверо струнко виступають:
<p>30 лев, силач між звірами, не посторониться ні перед ким;
<p>31 кінь і козел, [проводир стада,] і цар серед народу свого.
<p>32 Якщо ти у зарозумілості своїй зробив дурість і помислив зле, то <i>поклади</i> руку на вуста;
<p>33 тому що, як збивання молока робить масло, поштовх у ніс викликає кров, так і пробудження гніву чинить сварку.
<h4>31</h4>
<p>1 Слова Лемуїла царя. Наставляння, які дала йому мати його:
<p>2 що, сину мій? що, сину утроби моєї? що, сину обітниць моїх?
<p>3 Не віддавай жінкам сил твоїх, ні шляхів твоїх згубницям царів.
<p>4 Не царям, Лемуїле, не царям пити вино, і не князям — сикеру,
<p>5 щоб, напившись, вони не забули закону і не викривили суду всіх пригноблених.
<p>6 Дайте сикеру тому, хто гине, і вино засмученому душею;
<p>7 нехай він вип’є і забуде бідність свою і не згадає більше про своє страждання.
<p>8 Відкривай уста твої за безмовного і для захисту всіх сиріт.
<p>9 Відкривай уста твої для правосуддя і для справи бідного й убогого.
<p>10 Хто знайде доброчесну дружину? ціна її вища за перли;
<p>11 упевнене у ній серце чоловіка її, і він не залишиться без прибутку;
<p>12 вона відплачує йому добром, а не злом, в усі дні життя свого.
<p>13 Добуває вовну і льон, і з охотою працює своїми руками.
<p>14 Вона, як купецькі кораблі, здалеку добуває хліб свій.
<p>15 Вона встає ще вночі і роздає їжу в домі своєму і визначає денну працю служницям своїм.
<p>16 Задумає вона про поле, і придбає його; від плодів рук своїх насаджує виноградник.
<p>17 Підперезує силою стегна свої і зміцнює м’язи свої.
<p>18 Вона відчуває, що заняття її добре, і — світильник її не гасне і вночі.
<p>19 Простягає руки свої до прядки, і персти її беруться за веретено.
<p>20 Долоню свою вона відкриває бідному, і руку свою подає нужденному.
<p>21 Не боїться холоду для родини своєї, тому що вся родина її одягнена у подвійний одяг.
<p>22 Вона робить собі килими; висон і пурпур — одяг її.
<p>23 Чоловік її відомий біля воріт, коли сидить зі старійшинами землі.
<p>24 Вона робить покривала і продає, і пояси доставляє купцям фінікійським.
<p>25 Сила і краса — одяг її, і весело дивиться вона на майбутнє.
<p>26 Вуста свої відкриває з мудрістю, і лагідне наставляння на язиці її.
<p>27 Вона спостерігає за господарством у домі своєму і не їсть хліба неробства.
<p>28 Встають діти й ублажають її, — чоловік, і хвалить її:
<p>29 «багато було дружин доброчесних, але ти перевершила всіх їх».
<p>30 Миловидість оманлива і краса суєтна; але дружина, яка боїться Господа, гідна похвали.
<p>31 Дайте їй від плоду рук її, і нехай прославлять її біля воріт діла її!
