<h2></h2>

<h4>Числа <span class="prim_h6">1. Перепис усіх боєздатних</span></h4>
<p>1 Господь промовив до Мойсея в Синай-пустині, в наметі зборів, першого дня другого місяця, на другий рік по виході з Єгипетської землі:</p>
<p>2 “Перелічіть усю громаду синів Ізраїля, за родинами їхніми, за батьківськими домами їхніми, рахуючи на ймення поголовно всіх чоловічої статі.</p>
<p>3 Від двадцятьох років і старше, кожного, хто здатний до військової служби в Ізраїлі, перелічіть їх за полками їхніми, ти й Арон;</p>
<p>4 і нехай будуть з вами представники від колін, один від кожного, всі голови у своїх батьківських домах.</p>
<p>5 Ось імена тих мужів, що стоятимуть при вас: від Рувима: Еліцур, син Шедеура.</p>
<p>6 Від Симеона: Шелумієл, син Цурішаддая.</p>
<p>7 Від Юди: Нахшон, син Амінадава.</p>
<p>8 Від Іссахара: Натанаїл, син Цуара.</p>
<p>9 Від Завулона: Еліяв, син Хелона.</p>
<p>10 Від синів Йосифа: від Ефраїма: Елішама, син Амігуда; від Манассії Гамлієл, син Педацура.</p>
<p>11 Від Веніямина: Авідан, син Гідоні.</p>
<p>12 Від Дана: Ахієзер, син Амішаддая.</p>
<p>13 Від Ашера: Пагієл, син Охрана.</p>
<p>14 Від Гада: Еліясаф, син Реуела.</p>
<p>15 Від Нафталі: Ахіра, син Енана.”</p>
<p>16 Оці були вибрані з громади, князі з батьківських колін, що були голови над тисячами в Ізраїлі.</p>
<p>17 Мойсей та Арон узяли цих людей, що були призначені поіменно,</p>
<p>18 і першого дня другого місяця скликали всю громаду й списали за їхніми родами, за батьківськими домами, рахуючи на ймення, від двадцятьох років і вище, поголовно.</p>
<p>19 Як заповідав Господь Мойсеєві, так і перелічив він їх у Синайській пустині.</p>
<p>20 І було синів Рувима, первістка Ізраїля, їхніх нащадків, порахованих за їхніми родинами, за батьківськими домами, за числом імен їхніх, поголовно, разом усіх чоловіків, від двадцятьох років і старше, усіх здатних до війни,</p>
<p>21 порахованих з коліна Рувима, 46 500.</p>
<p>22 Синів Симеона, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків, від двадцятьох років і старше, усіх здатних до війни,</p>
<p>23 порахованих синів Симеона, 59 300.</p>
<p>24 Синів Гада, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків, від двадцятьох років і старше, усіх здатних до війни,</p>
<p>25 порахованих з коліна Гада, 45650.</p>
<p>26 Синів Юди, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків, від двадцятьох років і старше, усіх здатних до війни,</p>
<p>27 порахованих з коліна Юди, 74600.</p>
<p>28 Синів Іссахара, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>29 порахованих з коліна Іссахара, 54 400.</p>
<p>30 Синів Завулона, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>31 порахованих з коліна Завулона, 57400.</p>
<p>32 Синів Йосифа від Ефраїма, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>33 порахованих з коліна Ефраїма, 40 500.</p>
<p>34 Синів Манассії, нащадків їхніх, порахованих за родинами їхніми, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>35 порахованих з коліна Манассії, 32 200.</p>
<p>36 Синів Веніямина, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>37 порахованих з коліна Веніямина, 35 400.</p>
<p>38 Синів Дана, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>39 порахованих з коліна Дана, 62 700.</p>
<p>40 Синів Ашера, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>41 порахованих з коліна Ашера, 41 500.</p>
<p>42 Синів Нафталі, нащадків їхніх, порахованих за їхніми родинами, за батьківськими домами їхніми, за числом імен їхніх, поголовно, разом усіх чоловіків від двадцятьох років і старше, усіх здатних до війни,</p>
<p>43 порахованих з коліна Нафталі, 53400.</p>
<p>44 Оце перечислені, що їх зрахували Мойсей і Арон та дванадцять князів Ізраїля, по одному з кожного батьківського дому.</p>
<p>45 Усіх же порахованих синів Ізраїля, за батьківськими домами їхніми, від двадцятьох років і старше, усіх здатних до війни в Ізраїлі,</p>
<p>46 усіх нараховано 603 550.</p>
<p>47 Левітів же, за батьківськими домами їхнього коліна, не пораховано між ними.</p>
<p>48 Сказав бо Господь Мойсеєві:</p>
<p>49 “Тільки Леві коліно не перелічуватимеш і не даси до перепису між синами Ізраїля,</p>
<p>50 а поставиш їх над храминою свідоцтва й над усім знаряддям її та над усім, що до неї належить. Вони носитимуть храмину і все її знаряддя, вони служитимуть при ній і отаборяться навколо неї.</p>
<p>51 І коли треба буде переносити храмину, левіти розберуть її; коли ж храмині треба буде зупинитись, левіти поставлять її. Хто ж не з левітів наблизиться до неї, тому смерть.</p>
<p>52 Сини Ізраїля отаборяться, кожний у своєму таборі і кожний під своїм прапором, за полками своїми.</p>
<p>53 Левіти отаборяться навколо храмини свідоцтва, бо інакше гнів Божий упаде на громаду синів Ізраїля; левіти вартуватимуть при храмині свідоцтва.”</p>
<p>54 Вчинили сини Ізраїля все; так, як заповідав Господь Мойсеєві, вчинили вони. </p>

<h4>Числа <span class="prim_h6">2. Порядок отаборювання та походу</span></h4>
<p>1 Господь промовив до Мойсея та Арона:</p>
<p>2 “Сини Ізраїля отаборяться, кожен з них під своїм прапором, під знаменом батьківського дому свого. Проти намету зборів і навкруги нього стануть табором.</p>
<p>3 Спереду, на схід, під своїм прапором стане табором Юда, за своїми полками: вождем синів Юди буде Нахшон, син Амінадава.</p>
<p>4 Його полки, згідно з переліком, мають 74 600 чоловік.</p>
<p>5, Коло нього поруч стане табором коліно Іссахара: вождем синів Іссахара буде Натанаїл, син Цуара.</p>
<p>6 Його полки, згідно з переліком, мають 54 400 чоловік.</p>
<p>7 Далі коліно Завулона: вождем синів Завулона буде Еліяв, син Хелона.</p>
<p>8 Його полки, згідно з переліком, мають 57 400 чоловік.</p>
<p>9 Усього табір Юди нараховує 186 400 чоловік, за полками їхніми; вони рушатимуть перші.</p>
<p>10 На південь, під своїм прапором, стане табором Рувим, за своїми полками; вождем синів Рувима буде Еліцур, син Шедеура.</p>
<p>11 Його полки, згідно з переліком, мають 46 500 чоловік.</p>
<p>12 Коло нього стане табором коліно Симеона; вождем синів Симеона буде Шелумієл, син Цурішаддая.</p>
<p>13 Його полки, згідно з переліком, мають 59 300 чоловік.</p>
<p>14 Далі коліно Гада; вождем синів Гада буде Еліясаф, син Реуела.</p>
<p>15 Його полки, згідно з переліком, мають 45 650 чоловік.</p>
<p>16 Усього табір Рувима нараховує 151 450 чоловік, за полками їхніми; вони рушатимуть другими.</p>
<p>17 Потім двигнеться намет зборів, тобто табір левітів, посередині таборів; як стоятимуть у таборі, так і рушатимуть, кожен на своєму місці, під своїм прапором.</p>
<p>18 На захід, під своїм прапором стане табором Ефраїм, за своїми полками; вождем синів Ефраїма буде Елішама, син Амігуда.</p>
<p>19 Його полки, згідно з переліком, мають 40 500 чоловік.</p>
<p>20 Коло нього буде коліно Манассії; вождем синів Манассії буде Гамлієл, син Педацура.</p>
<p>21 Його полки, згідно з переліком, мають 32 200 чоловік.</p>
<p>22 Потім коліно Веніямина; вождем синів Веніямина буде Авідан, син Гідоні.</p>
<p>23 Його полки, згідно з переліком, мають 35 400 чоловік.</p>
<p>24 Усього табір Ефраїма нараховує 108 100 чоловік, за полками їхніми. Вони рушатимуть третіми.</p>
<p>25 На північ, під своїм прапором стане табором Дан, за своїми полками; вождем синів Дана буде Ахієзер, син Амішаддая.</p>
<p>26 Його полки, згідно з переліком, мають 62 700 чоловік.</p>
<p>27 Коло нього стане табором коліно Ашера; вождем синів Ашера буде Пагієл, син Охрана.</p>
<p>28 Його полки, згідно з переліком, мають 41 500 чоловік.</p>
<p>29 Потім коліно Нафталі; вождем синів Нафталі буде Ахіра, син Енана.</p>
<p>30 Його полки, згідно з переліком, мають 53400 чоловік.</p>
<p>31 Усього табір Дана нараховує 157600 чоловік. Вони рушатимуть останніми під своїми прапорами.”</p>
<p>32 Це сини Ізраїля, перелічені за батьківськими домами їхніми. Усього порахованих у таборах, за полками їхніми, було 603 550 чоловік.</p>
<p>33 Левітів же не пораховано між синами Ізраїля, як заповідав Господь Мойсеєві.</p>
<p>34 Сини Ізраїля вчинили все так, як заповідав Господь Мойсеєві, чи то як отаборювалися за прапорами своїми, чи то як рушали кожен за своїми родинами та за батьківськими домами своїми.</p>

<h4>Числа <span class="prim_h6">3. Число та обов'язки левітів 1-39; викуп первенців 40-51</span></h4>
<p>1 Ось потомки Арона та Мойсея тоді, коли Господь розмовляв з Мойсеєм на Синай-горі.</p>
<p>2 Ось імена синів Арона: Надав, первенець, Авігу, Єлеазар та Ітамар.</p>
<p>3 Це імена синів Арона, священиків, що були помазані та висвячені, щоб служили священну службу.</p>
<p>4 Надав та Авігу вмерли перед обличчям Божим, коли приносили невідповідний вогонь перед Господом у Синай-пустині; дітей же в них не було. Тож служити священиками залишились Єлеазар та Ітамар, підлеглі Аронові, батькові своєму.</p>
<p>5 Господь промовив до Мойсея:</p>
<p>6 “Вели колінові Леві приступити, щоб стояли коло священика Арона та услуговували йому.</p>
<p>7 Вони дбатимуть про все, що йому потрібно, йому та всій громаді при наметі зборів, виконуючи слугування при житлі. </p>
<p>8 Вони доглядатимуть усе приладдя в наметі зборів і дбатимуть про те, що потрібно для синів Ізраїля, виконуючи слугування при житлі.</p>
<p>9 Левітів віддаси Аронові та синам його; з-між синів Ізраїля вони будуть цілковито віддані йому.</p>
<p>10 Арона ж та синів його поставиш, щоб пильнували священичу службу; коли ж сторонній хтось приступить, то буде покараний смертю.”</p>
<p>11 Господь промовив до Мойсея:</p>
<p>12 “Ось я взяв левітів з-поміж синів Ізраїля замість усіх первістків, що їх першими приводить мати між синами Ізраїля, і будуть левіти моїми.</p>
<p>13 Мій бо всякий первенець; з того дня, коли я повбивав усіх первістків в Єгипетській землі, я присвятив собі всіх первістків в Ізраїлі, від людини до скотини: для мене вони будуть: я - Господь.”</p>
<p>14 Господь промовив до Мойсея в Синай-пустині:</p>
<p>15 “Перелічи синів Леві за батьківськими домами їхніми, за їхніми родинами, рахуючи всіх чоловічої статі від місяця і вище.”</p>
<p>16 І перелічив їх Мойсей, за словом Господнім, як було йому звелено.</p>
<p>17 Сини Леві, за їхніми йменнями, були такі: Гершон, Кегат і Мерарі.</p>
<p>18 Імена синів Гершона, за родинами їхніми, були такі: Лівні та Шімі.</p>
<p>19 Сини Кегата, за їхніми родинами: Амрам, Іцгар, Хеврон та Узієл.</p>
<p>20 Сини Мерарі, за їхніми родинами: Махлі та Муші. Це родини левітів, за батьківськими домами їхніми.</p>
<p>21 Від Гершона походить родина Лівніїв та родина Шіміїв: це рід Гершоніїв.</p>
<p>22 Нараховано їх було, числивши всіх чоловічої статі від одного місяця й вище, 7 500.</p>
<p>23 Родини Гершоніїв отаборилися за храминою на захід.</p>
<p>24 Вождем батьківського дому Гершоніїв був Еліясаф, син Лаела.</p>
<p>25 Сини Гершона мали доглядати в наметі зборів храмину й намет і покриття його та завісу коло входу до намету зборів,</p>
<p>26 і запони у дворі, і завісу при вході до двору, що навколо храмини та жертовника, і його мотуззя на всяку його потребу.</p>
<p>27 Від Кегата походить родина Амраміїв, родина Іцгаріїв, родина Хевроніїв та родина Узієліїв. Це рід Кегатіїв.</p>
<p>28 Число всіх чоловічої статі, від одного місяця і старше, 8 600; вони пильнували службу при святині.</p>
<p>29 Родини синів Кегата отаборилися з боку храмини, на південь.</p>
<p>30 Вождем батьківського дому в родинах Кегатіїв був Еліцафан, син Узієла.</p>
<p>31 Вони мали доглядати ковчег і стіл, і світильник, і жертовники, і посуд у святині, що була для служби, і завісу, і всяку службу при них виконувати.</p>
<p>32 Вождем над вождями левітів був Єлеазар, син Арона священика; був він головним доглядачем над тими, хто були на варті при святині.</p>
<p>33 Від Мерарі походять родина Махліїв та родина Мушіїв; це родини Мераріїв.</p>
<p>34 Нараховано їх було, числивши всіх чоловічої статі, від одного місяця й вище, 6 200.</p>
<p>35 Вождем батьківського дому в родинах Мераріїв був Цурієл, син Авіхаїла. Вони отаборилися з боку храмини на північ.</p>
<p>36 Сини Мерарі мали доглядати дошки храмини та засуви її, і стовпи, і підніжки, і ввесь посуд її, і всяку роботу при них виконувати,</p>
<p>37 і стовпи навколо двору, і підніжки їхні, і кілки, і мотуззя їхнє.</p>
<p>38 Спереду храмини, перед наметом зборів, на схід сонця, отаборились Мойсей і Арон та сини його, що були на варті коло святині, замість синів Ізраїля. Коли ж сторонній якийсь приступив би, то мусів умерти.</p>
<p>39 Усіх левітів, що їх на повеління Господнє порахував Мойсей з Ароном, числивши за родинами їхніми, усіх чоловічої статі, від одного місяця й вище, було разом 22 000.</p>
<p>40 Господь сказав Мойсеєві: “Перелічи всіх первістків чоловічої статі в синів Ізраїля, від одного місяця й вище та почисли ймення їхні.</p>
<p>41 Візьмеш левітів для мене - я Господь - замість усіх первенців синів Ізраїля і скотину в левітів замість усіх первістків із скотини синів Ізраїля.”</p>
<p>42 І перелічив Мойсей, як заповів йому Господь, усіх первенців синів Ізраїля.</p>
<p>43 І було пораховано всіх первенців чоловічої статі від одного місяця й вище, за числом імен їхніх, 22 273.</p>
<p>44 Господь промовив до Мойсея:</p>
<p>45 “Візьми левітів замість усіх первенців синів Ізраїля і скотину левітів замість їхньої скотини: левіти будуть моїми: я - Господь.</p>
<p>46 І як викуп за тих 273 первістки з синів Ізраїля, що їх більше від левітів,</p>
<p>47 візьмеш по 5 шеклів за голову; по шеклю святині візьмеш; 20 гер на 1 шекель.</p>
<p>48 І даси гроші як викуп за тих, що їх більше над число, Аронові та синам його.” </p>
<p>49 І взяв Мойсей викупні гроші за тих, що були понад число викуплених левітами.</p>
<p>50 Від первенців із синів Ізраїля взяв грішми 1365 шеклів, по шеклю святині.</p>
<p>51 Мойсей, за наказом Господнім, віддав викупні гроші Аронові та синам його, як заповідав Господь Мойсеєві. </p>

<h4>Числа <span class="prim_h6">4. Обов'язки левітів 1-33; перелік левітів 34-49</span></h4>
<p>1 Промовив Господь до Мойсея та Арона:</p>
<p>2 “Перелічіть синів Кегата, що між синами Леві, за родинами їхніми, за батьківськими домами їхніми,</p>
<p>3 усіх тих, що від тридцятьох років і вище аж до п'ятдесятьох років, усіх, що зобов'язані до служби, щоб виконувати діло в наметі зборів.</p>
<p>4 Служба синів Кегата у наметі зборів буде така: ходити коло найсвятіших речей.</p>
<p>5 Коли табір вирушатиме, Арон та сини його ввійдуть, спустять внутрішню завісу та вкриють нею ковчег свідоцтва,</p>
<p>6 і покладуть на нього покривало з борсучих шкур, і розстелять на ньому багряне простирало та й позсовують у нього носила.</p>
<p>7 А на столі предкладання розстелять блаватно-порфіровий обрус та й поставлять на нього миски, кубки та кадильниці, і чаші для возливання; і повсякчасний хліб теж буде на ньому.</p>
<p>8 На все те накинуть плахту з кармазину і покриють покривалом з борсучих шкур та й повсовують у нього носила.</p>
<p>9 І візьмуть багряну плахту та й накриють світильник і світичі його, і щипці, і гасильниці, і ввесь посуд на олію, що її вживають до нього,</p>
<p>10 і обгорнуть його з усім його знаряддям у покривало з борсучих шкур та й покладуть на ноші,</p>
<p>11 а на золотий жертовник накинуть багряну плахту і покриють його покривалом з борсучих шкур та й повсовують у нього носила.</p>
<p>12 І візьмуть усю посудину, що у святині вживається до служби, та й покладуть у багряну плахту і покриють покривалом з борсучих шкур і вкладуть на ноші.</p>
<p>13 І виберуть попіл з жертовника та й накриють його обрусом з порфіри.</p>
<p>14 І складуть на ньому ввесь посуд, що вживається на службі при ньому: жарівниці й вилка та кочерги, і кропильниці, і все знаряддя до жертовника; і накриють усе те покривалом з борсучих шкур та й повсовують у нього носила.</p>
<p>15 А як Арон та сини його закінчать покривати святі речі й увесь святий посуд, коли рушатиме табір, тоді прийдуть сини Кегата, щоб нести їх; але так, щоб не торкалися святих речей і від того не повмирали. Ось такий обов'язок синів Кегата коло намету зборів.</p>
<p>16 Єлеазар же, син Арона священика, доглядатиме олію для світильника, пахуче кадило, повсякчасну офіру і миро для помазання: доглядатиме всю храмину й усе, що є в ній, так святиню, як і знараддя її.”</p>
<p>17 Господь промовив до Мойсея та Арона:</p>
<p>18 “Глядіть, щоб покоління Кегатіїв не зникло з-поміж левітів.</p>
<p>19 А щоб вони жили, щоб не померли, коли приступатимуть до святих речей, ви чинитимете з ними так: нехай Арон та сини його входять і призначають кожного з них до служби та до ноші.</p>
<p>20 Самі ж вони не сміють увіходити й дивитись на святе, хоч би й на хвилину, бо інакше помруть.”</p>
<p>21 Господь промовив до Мойсея:</p>
<p>22 “Перелічи також синів Гершона, за батьківськими домами їхніми, за родинами їхніми.</p>
<p>23 Від тридцятьох років і вище, аж до п'ятдесятьох років перелічиш їх, усіх зобов'язаних до роботи, щоб служити службу в наметі зборів.</p>
<p>24 Служба ж родин Гершоніїв при роботі та переносі буде така:</p>
<p>25 вони нестимуть завіси храмини і намет зборів, покривало його і покривало з борсучих шкур зверху на ньому, і завісу коло входу до намету зборів,</p>
<p>26 і запони з двору, і завісу, що при вході до воріт у дворі, який навколо храмини та жертовника, і мотузи до них, і все їхнє службове знаряддя; і зроблять усе, що треба зробити коло них.</p>
<p>27 До розпорядимости Арона та синів його буде вся служба Гершоніїв, у всьому, що вони мають переносити й робити; і ви призначите їх доглядати все, що матимуть нести.</p>
<p>28 Така служба родин Гершоніїв при наметі зборів; і виконуватимуть вони свою службу під доглядом Ітамара, сина Арона священика. 29. Синів Мерарі теж перелічиш за родинами їхніми, за батьківськими домами їхніми.</p>
<p>30 Від тридцятьох років і вище, аж до п'ятдесятьох перелічиш їх, усіх зобов'язаних до роботи, щоб служити службу в наметі зборів.</p>
<p>31 Ось ті речі, що доручено нести їм, і вся їхня служба у наметі зборів: дошки та засуви, і стовпи, і підніжки до храмини,</p>
<p>32 стовпи у дворі навколо та підніжки їхні, і кілки, і мотуззя з усім знаряддям їхнім для кожної їхньої потреби; перелічите поіменно речі, що їх доручено їм нести.</p>
<p>33 Така служба родин Мераріїв згідно з усякою їхньою роботою при наметі зборів, під наглядом Ітамара, сина Арона священика.”</p>
<p>34 Тож перелічили Мойсей та Арон і князі громадські синів Кегата за родинами їхніми та за батьківськими домами їхніми,</p>
<p>35 від тридцятьох років і вище, до п'ятдесятьох років, усіх зобов'язаних до роботи та до служби в наметі зборів.</p>
<p>36 І було нараховано їх за родинами 2750.</p>
<p>37 Це пораховані з родин Кегата, всі, що були на службі при наметі зборів, яких порахував Мойсей з Ароном на наказ Господній, даний Мойсеєві.</p>
<p>38 Перелічено й синів Гершона за родинами їхніми та їхніми батьківськими домами,</p>
<p>39 від тридцятьох років і вище, аж до п'ятдесятьох років, усіх зобов'язаних до роботи та до служби у наметі зборів.</p>
<p>40 І було пораховано за родинами їхніми, за батьківськими домами їхніми, 2630.</p>
<p>41 Це пораховані з родини Гершона, всі, хто були на службі при наметі зборів та що їх порахував Мойсей з Ароном на наказ Господній.</p>
<p>42 І перелічено родини синів Мерарі, за їхніми родинами, за батьківськими домами їхніми,</p>
<p>43 від тридцятьох років і вище, аж до п'ятдесятьох років, усіх зобов'язаних до роботи та до служби у наметі зборів.</p>
<p>44 І було нараховано їх за родинами їхніми 3200.</p>
<p>45 Це пораховані з родини синів Мерарі, що їх порахували Мойсей та Арон на наказ Господній, даний Мойсеєві.</p>
<p>46 Усіх перелічених левітів, що почислив їх Мойсей з Ароном та з князями Ізраїля, за родинами їхніми, за батьківськими домами їхніми,</p>
<p>47 від тридцятьох років і вище, аж до п'ятдесятьох років, усіх зобов'язаних до роботи при богослужбі та переношуванні в наметі зборів,</p>
<p>48 було 8580.</p>
<p>49 За наказом Господнім через Мойсея, кожен був призначений до своєї служби та до свого обов'язку; а призначені були ті, яких повелів Господь Мойсеєві. </p>

<h4>Числа <span class="prim_h6">5. Різні закони: відділення нечистих 1-4; відшкодування 5-10; ревнощі 11-31</span></h4>
<p>1 Господь промовив до Мойсея:</p>
<p>2 “Повели синам Ізраїля, щоб видалили геть із табору кожного прокаженого і кожного течивого, і кожного, хто став нечистий від мерця.</p>
<p>3 Так чоловіка, як і жінку видалите геть із табору, щоб не оскверняли табір, серед якого я витаю.”</p>
<p>4 Так і зробили сини Ізраїля і видалили їх геть із табору. Як повелів Господь Мойсеєві, так і зробили сини Ізраїля.</p>
<p>5 Господь промовив до Мойсея:</p>
<p>6 “Скажи синам Ізраїля: коли який-небудь чоловік або жінка вчинить якийсь гріх на шкоду ближньому, спроневірившися Господеві, і відчуватиме провину,</p>
<p>7 то нехай визнає свій гріх, що ним згрішив, і відшкодує повнотою та ще й наддасть п'ятину тому, кого пошкодив.</p>
<p>8 А коли в того нема ніякого родича, щоб повернути йому шкоду, то відшкодування буде Господеві, для священика, опріч покутного барана, що ним за винного відправиться покута.</p>
<p>9 Усяка жертва возношення, з усяких святих речей синів Ізраїля, що принесуть священикові, йому належатиме.</p>
<p>10 Святі речі належатимуть тому, хто їх приносить; що ж хтось дає священикові, його буде.”</p>
<p>11 Господь промовив до Мойсея:</p>
<p>12 “Скажи синам Ізраїля і повідай їм: Коли чиясь жінка зійде на манівці й спроневіриться йому,</p>
<p>13 і хтось інший зляжеться з нею так, що чоловік про те не знає, бо вона осквернилась потайки і нема свідків проти неї, саму ж її не впіймано на вчинку,</p>
<p>14 і як охопить його дух ревнощів і заходиться він ревнувати свою жінку, чи то справді осквернилась вона, а чи ні, </p>
<p>15 то той чоловік приведе свою жінку до священика й принесе ради неї дар, десятину ефи ячмінної муки; він не литиме олії на неї і не кластиме до неї ладану, бо це офіра за ревнощі, офіра на спомин, що нагадує провину.</p>
<p>16 Нехай священик звелить їй приступити і поставить її перед Господом.</p>
<p>17 Потім візьме святої води у глиняну посудину, візьме й пороху, що на долівці у храмині, та й вкине його у воду.</p>
<p>18 Отже поставить жінку перед Господом і, відкривши їй голову, покладе їй на руки поминальну офіру, тобто офіру за ревнування; а сам триматиме в руці гірку воду, що наводить прокляття.</p>
<p>19 І заклинатиме жінку священик і казатиме їй: Якщо не лежав ніхто з тобою, і якщо ти, бувши за твоїм чоловіком, не зійшла на манівці нечистотою, то будь непошкоджена від цієї гіркої води, що наводить прокляття.</p>
<p>20 Якщо ж ти, бувши за твоїм чоловіком, зійшла на манівці й осквернила себе, і лежав хтось із тобою, окрім твого чоловіка,</p>
<p>21 то тут заклене священик жінку клятьбою прокляття і скаже до неї: Нехай Господь видасть тебе на прокляття й злорічення серед твого народу і допустить, щоб зів'яло твоє лоно і опух живіт твій.</p>
<p>22 Нехай оця вода, що стягає прокляття, увійде в твою утробу, щоб твій живіт опух і щоб лоно твоє зів'яло. - А жінка відповість: Амінь, амінь.</p>
<p>23 І запише священик ті прокляття на аркуші та й змиє їх гіркою водою,</p>
<p>24 і подасть жінці напитися гіркої води, що наводить прокляття, щоб вона ввійшла в неї для гіркости.</p>
<p>25 Потім священик візьме з руки жінки офіру за ревнування і поколихає нею перед Господом, і принесе її до жертовника,</p>
<p>26 і візьме жменю з офіри як кадило та й пустить димом на жертовнику, а потім дасть жінці напитися води.</p>
<p>27 А як дасть їй води напитись, то, коли вона осквернила себе і спроневірилася своєму чоловікові, то станеться, що вода прокляття увійде в неї у всій своїй гіркоті, і опухне живіт у неї, і зів'яне лоно в неї, і стане вона проклята серед своїх людей.</p>
<p>28 А коли жінка не осквернила себе, коли вона чиста, то не зазнає ніякої шкоди і матиме потомство.</p>
<p>29 Це закон про ревнування: чи то коли жінка, бувши за чоловіком, зійде на манівці й осквернить себе,</p>
<p>30 чи то коли чоловіка охопить дух ревнощів, і він заходиться ревнувати свою жінку; він поставить її перед Господом, а священик виконає над нею увесь закон цей.</p>
<p>31 Так проститься чоловікові його провина, а жінка понесе кару за гріх свій.”</p>

<h4>Числа <span class="prim_h6">6. Обітниця назореїв 1-21; священиче благословення Арона 22-27</span></h4>
<p>1 Господь промовив до Мойсея:</p>
<p>2 “Скажи синам Ізраїля і повідай їм: Коли чоловік чи жінка врочисто обрікається назорейським обітом, щоб посвятитися Господеві,</p>
<p>3 то від вина й п'янких напоїв буде стримуватись; ні винного, ні оцту з інших п'янких напоїв не питиме і жадного виноградного соку не питиме, і не їстиме ані свіжого, ані сушеного винограду.</p>
<p>4 Увесь час свого назорейства не їстиме нічого, що зроблено з виноградної лози, чи то воно з винограду незрілого, чи з лушпиння.</p>
<p>5 По ввесь час його назорейського обіту бритва хай не торкається його голови; поки не сповняться дні, що на них він посвятився Господеві, він буде святий; він запустить волосся на голові в себе.</p>
<p>6 По ввесь час його посвячення Господеві не ввійде туди, де буде мертвий.</p>
<p>7 Ні ради батька свого, ні ради матері своєї, ні заради брата, ні задля сестри не оскверниться він, коли помер хтось із них, бо знак посвячення Богові своєму в нього на голові.</p>
<p>8 По всі дні назорейства свого буде він святий Господеві.</p>
<p>9 А коли хтось несподівано помре при ньому і він осквернить свою посвячену голову, то в день очищення обстриже голову собі; сьомого дня обстриже її.</p>
<p>10 Восьмого ж дня принесе священикові, до входу в намет зборів, дві горлиці або двох голуб'ят.</p>
<p>11 А священик принесе одне як жертву за гріх, а друге на всепалення і спокутує його вину з-за мерця, і знов освятить його голову того самого дня,</p>
<p>12 і поновить дні його назорейства Господеві та й принесе однолітнє ягня в жертву за провину; попередні ж дні пропадуть, бо назорейство його було осквернене.</p>
<p>13 Ось закон про назорея: того дня, коли сповниться час його назорейства, приведуть його до входу в намет зборів,</p>
<p>14 і він принесе свою жертву Господеві: однолітнє ягня без вади на всепалення та однолітню ягничку без вади на жертву за гріх; і одного барана без вади на мирну жертву,</p>
<p>15 і кошик опрісноків-коржів з питльованої муки, замішаної на олії, та опрісноків-паляниць, помащених олією, до того й належні офіри та возливання.</p>
<p>16 І принесе це все священик перед Господа і виконає жертву за гріх та у всепалення за назорея.</p>
<p>17 А барана принесе як мирну жертву Господеві вкупі з кошиком опрісноків, і принесе офіру та возливання до Того. </p>
<p>18 І назорей обстриже, коло входу в намет зборів, свою посвячену голову і візьме посвячене волосся та й покладе на вогонь, той, що під мирною жертвою.</p>
<p>19 Потім священик візьме варену лопатку з барана та одного опрісного коржа з кошика й одну опрісну паляницю та й покладе на руки назореєві, після того як той обстриже своє посвячене волосся.</p>
<p>20 І принесе священик їх у жертву колихання перед Господом; це свята частина для священика, окрім колиханої груднини та піднесеної лопатки; а після того назореєві можна пити вино.</p>
<p>21 Це закон про назорея, який склав обітницю, про його жертву Господеві за своє назорейство, крім того, на що його спромога; він мусить повестися згідно з своєю обітницею, яку обітував, і за приписами закону про назорейство.”</p>
<p>22 Господь промовив до Мойсея:</p>
<p>23 “Скажи Аронові та синам його: так будете благословляти синів Ізраїля, мовивши до них:</p>
<p>24 Нехай Господь благословить тебе і охороняє тебе!</p>
<p>25 Нехай Господь світить обличчям своїм до тебе та милує тебе!</p>
<p>26 Нехай Господь оберне обличчя своє до тебе і дасть тобі мир!</p>
<p>27 Так закликатимуть ім'я моє на синів Ізраїля, і я благословлятиму їх.”</p>

<h4>Числа <span class="prim_h6">7. Приносини князів колін</span></h4>
<p>1 Коли Мойсей, закінчивши ставити храмину, помазав та освятив її з усім її знаряддям, помазав та освятив також і жертовник з усім його знаряддям,</p>
<p>2 князі Ізраїля, голови батьківських домів, князі колін, що стояли на чолі перепису, принесли дари.</p>
<p>3 Склали вони свої дари перед Господом: шість критих возів і дванадцять волів, один віз на двох князів і один віл на кожного, і привели їх до Господа.</p>
<p>4 І сказав Господь Мойсеєві:</p>
<p>5 “Візьми їх від них, вони будуть на службі при наметі зборів, і передай їх левітам, кожному згідно з його службою.”</p>
<p>6 І взяв Мойсей вози й волів та й віддав їх левітам.</p>
<p>7 Два вози й четверо волів віддав він синам Гершона, згідно з їхньою службою,</p>
<p>8 а чотири вози й восьмеро волів віддав синам Мерарі, згідно з їхньою службою під наглядом Ітамара, сина Арона священика.</p>
<p>9 Синам же Кегата не дав нічого, бо їм була доручена служба коло святих речей; на плечах мусіли вони носити їх.</p>
<p>10 Принесли князі дари для посвяти жертовника, коли помазано його; принесли вони дари свої до жертовника.</p>
<p>11 І Господь сказав Мойсеєві: “Нехай князі щодня по одному приносять дари свої для посвяти жертовника.”</p>
<p>12 І той, хто першого дня приніс дари свої, був Нахшон, син Амінадава, з коліна Юди.</p>
<p>13 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>14 одна золота посудинка 10 шеклів вагою, повна кадила;</p>
<p>15 один бичок, один баран, одне ягня однолітнє на всепалення,</p>
<p>16 один козел на жертву за гріх; </p>
<p>17 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це приносини Нахшона, сина Амінадава.</p>
<p>18 Другого дня свій дар приніс Натанаїл, син Цуара, князь коліна Іссахара.</p>
<p>19 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>20 одна золота посудинка 10 шеклів вагою, повна кадила;</p>
<p>21 один бичок, один баран, одне ягня однолітнє для всепалення;</p>
<p>22 один козел на жертву за гріх;</p>
<p>23 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це принос Натанаїла, сина Цуара.</p>
<p>24 Третього дня свій дар приніс князь синів Завулона, Еліяв, син Хелона.</p>
<p>25 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>26 одна золота посудинка 10 шеклів вагою, повна кадила;</p>
<p>27 один бичок, один баран, одне ягня однолітнє на всепалення;</p>
<p>28 один козел на жертву за гріх;</p>
<p>29 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це дар Еліява, сина Хелона </p>
<p>30 Четвертого дня приніс свій дар князь синів Рувима, Еліцур, син Шедеура.</p>
<p>31 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>32 одна золота посудинка 10 шеклів вагою, повна кадила;</p>
<p>33 один бичок, один баран, одне ягня однолітнє на всепалення;</p>
<p>34 один козел на жертву за гріх;</p>
<p>35 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це приносини Еліцура, сина Шедеура.</p>
<p>36 П'ятого дня свій дар приніс князь синів Симеона, Шелуміел, син Цурішаддая.</p>
<p>37 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>38 одна золота посудинка 10 шеклів вагою, повна кадила;</p>
<p>39 один бичок, один баран, одне ягня однолітнє на всепалення;</p>
<p>40 один козел на жертву за гріх;</p>
<p>41 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це дар Шелуміела, сина Цурішаддая.</p>
<p>42 Шостого дня приніс свій дар князь синів Гада, Еліясаф, син Реуела.</p>
<p>43 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>44 одна золота посудинка 10 шеклів вагою, повна кадила;</p>
<p>45 один бичок, один баран, одне ягня однолітнє на всепалення;</p>
<p>46 один козел на жертву за гріх;</p>
<p>47 а на мирну жертву пара волів, п'ятеро баранів, п'ятеро козлів, п'ятеро ягнят однолітків. Це дар Еліясафа, сина Реуела.</p>
<p>48 Сьомого дня приніс свій дар князь синів Ефраїма, Елішама, син Амігуда.</p>
<p>49 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>50 одна золота посудинка 10 шеклів вагою, повна кадила;</p>
<p>51 один бичок, один баран, одне ягня однолітнє на всепалення;</p>
<p>52 один козел на жертву за гріх.</p>
<p>53 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це приносини Елішами, сина Амігуда.</p>
<p>54 Восьмого дня свій дар приніс князь синів Манассії, Гамлієл, син Педацура.</p>
<p>55 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>56 одна золота посудинка 10 шеклів вагою, повна кадила;</p>
<p>57 один бичок, один баран, одне ягня однолітнє на всепалення;</p>
<p>58 один козел на жертву за гріх; 59. а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це дар Гамлієла, сина Педацура.</p>
<p>60 Дев'ятого дня свій дар приніс князь синів Веніямина, Авідан, син Гідоні.</p>
<p>61 Дар його був: один срібний полумисок 130 шеклів; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>62 одна золота посудинка 10 шеклів вагою, повна кадила;</p>
<p>63 один бичок, один баран, одне ягня однолітнє на всепалення;</p>
<p>64 один козел на жертву за гріх;</p>
<p>65 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це приносини Авідана, сина Гідоні.</p>
<p>66 Десятого дня приніс свій дар князь синів Дана, Ахієзер, син Амішаддая.</p>
<p>67 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>68 одна золота посудинка 10 шеклів вагою, повна кадила;</p>
<p>69 один бичок, один баран, одне ягня однолітнє на всепалення;</p>
<p>70 один козел на жертву за гріх;</p>
<p>71 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це дар Ахієзера, сина Амішаддая.</p>
<p>72 Одинадцятого дня приніс дар свій князь синів Ашера, Пагієл, син Охрана.</p>
<p>73 Дар його був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>74 одна золота посудинка 10 шеклів вагою, повна кадила;</p>
<p>75 один бичок, один баран, одне ягня однолітнє на всепалення;</p>
<p>76 один козел на жертву за гріх;</p>
<p>77 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це дар Пагієла, сина Охрана.</p>
<p>78 Дванадцятого дня приніс дар свій князь синів Нафталі, Ахіра, син Енана.</p>
<p>79 Його дар був: один срібний полумисок 130 шеклів вагою; один срібний кубок 70 шеклів, по шеклю святині, обидва повні питльованої муки, замішаної на олії, для офіри;</p>
<p>80 одна золота посудинка 10 шеклів вагою, повна кадила;</p>
<p>81 один бичок, один баран, одне ягня однолітнє на всепалення;</p>
<p>82 один козел на жертву за гріх;</p>
<p>83 а на мирну жертву: пара волів, п'ятеро баранів, п'ятеро козлів, п'ятеро ягнят однолітків. Це приносини Ахіри, сина Енана.</p>
<p>84 Дари від князів Ізраїля на посвяту жертовника в день його помазання були, отже такі: 12 срібних полумисків, 12 срібних кубків і 12 золотих посудинок.</p>
<p>85 Кожний срібний полумисок важив 130 шеклів, а кожен кубок 70 шеклів. Усього срібла, що пішло на посуд, було 2400 шеклів, по шеклю святині.</p>
<p>86 На 12 золотих посудинок, наповнених кадилом, вагою 10 шеклів кожна посудинка, по шеклю святині, пішло всього золота 120 шеклів.</p>
<p>87 Усього товару на всепалення було: 12 бичків, 12 баранів, 12 ягнят однолітків, з їхніми (безкровними) офірами, та 12 козлів на жертву за гріх.</p>
<p>88 А всієї великорослої скотини на мирну жертву було: 24 бички, 60 баранів, 60 козлів та 60 ягнят перволітків. Це дари на посвяту жертовника, коли він був помазаний.</p>
<p>89 Коли Мойсей увіходив до намету зборів розмовляти з Богом, він чув голос, що промовляв до нього з віка на ковчезі свідчення між двома херувимами, - так бо промовляв до нього. </p>

<h4>Числа <span class="prim_h6">8. Світильники 1-4; посвячення левітів 5-26</span></h4>
<p>1 Господь промовив до Мойсея:</p>
<p>2 “Скажи Аронові й повідай йому: Коли ставитимеш угорі світичі на світильникові, то нехай сім світичів світяться на передньому боці світильника.”</p>
<p>3 І зробив Арон так: на передньому боці світильника поставив він світичі, як заповідав Господь Мойсеєві.</p>
<p>4 А світильник був кованої роботи з золота; і підстава його і квітки були кованої роботи. Мойсей зробив його за зразком, що його Господь показав йому.</p>
<p>5 Промовив Господь до Мойсея:</p>
<p>6 “Візьми левітів з-поміж синів Ізраїля та очисть їх.</p>
<p>7 Та ось що мусиш з ними вчинити, щоб очистити їх: покропи їх водою, яка очищає гріхи, і нехай вони обголять бритвою все своє тіло, повипирають одіж свою й очистяться.</p>
<p>8 І нехай візьмуть бичка та офіру до нього з питльованої муки, замішаної з оливою; а другого бичка візьмеш на жертву за гріх.</p>
<p>9 І приведеш левітів до намету зборів і скличеш усю громаду синів Ізраїля.</p>
<p>10 І припровадиш левітів до Господа, а сини Ізраїля покладуть руки свої на левітів.</p>
<p>11 Арон же приведе левітів як офіру перед Господа, від синів Ізраїля, щоб служили службу Господеві.</p>
<p>12 І покладуть левіти руки на голови бичкам; одного принесеш у жертву за гріх, а другого на всепалення Господеві, щоб відправити покуту за левітів.</p>
<p>13 Потім поставиш левітів перед Ароном та перед синами його і віддаси їх в офіру Господеві.</p>
<p>14 І вилучиш левітів з-поміж синів Ізраїля, щоб були моїми.</p>
<p>15 А після того левіти ввійдуть до служби у наметі зборів. Отже ти їх очистиш і приведеш як жертву.</p>
<p>16 Вони бо цілком належать мені з-поміж синів Ізраїля; замість усіх, що першими приводить мати, усіх первородних синів Ізраїля, взяв я їх собі.</p>
<p>17 Мені бо належить усе первородне між синами Ізраїля, чи то людина, а чи скотина; з того дня, коли я повбивав усіх первістків в Єгипетській землі, присвятив я їх собі.</p>
<p>18 Я взяв собі левітів замість усіх первістків між синами Ізраїля,</p>
<p>19 та й оддав їх Аронові й синам його, щоб вони їм належали з-поміж синів Ізраїля, щоб замість синів Ізраїля служили при службі в наметі зборів і щоб за них відправляли покуту, щоб не впала на синів Ізраїля кара, коли приступатимуть до святині.”</p>
<p>20 Тож Мойсей з Ароном та всією громадою синів Ізраїля вчинив щодо левітів усе, що заповідав Господь Мойсеєві про левітів; так і вчинили з ними сини Ізраїля.</p>
<p>21 Очистились левіти, повипирали свою одежу, і Арон привів їх як жертву перед Господа та відправив за них покуту, щоб очистити їх.</p>
<p>22 І після того увійшли левіти до намету зборів, щоб служити свою службу під наглядом Арона та синів його. Як заповідав Господь Мойсеєві про левітів, так і вчинили з ними.</p>
<p>23 Господь промовив до Мойсея:</p>
<p>24 “Це закон про левітів: від двадцяти п'яти років і вище ставатимуть вони до служби у наметі зборів,</p>
<p>25 а від п'ятдесятьох років залишать службу, не служитимуть більше.</p>
<p>26 Вони допомагатимуть братам своїм при наметі зборів, доглядаючи за всім, роботи ж не робитимуть. Так зробиш з левітами щодо їхньої служби.” </p>

<h4>Числа <span class="prim_h6">9. Друга Пасха в Синай-пустині 1-5; Пасха нечистих 6-13; Пасха чужинців 14; хмара над храминою 15-23</span></h4>
<p>1 Господь промовив до Мойсея в Синай-пустині, другого року по виході з Єгипетської землі, першого місяця:</p>
<p>2 “Нехай сини Ізраїля відсвяткують Пасху в призначений час.</p>
<p>3 Чотирнадцятого дня цього місяця надвечір святкуватимете її у свій час; за всіма установами й за всіма приписами її святкуватимете її.”</p>
<p>4 І сказав Мойсей синам Ізраїля, щоб святкували Пасху.</p>
<p>5 І святкували вони Пасху першого місяця, чотирнадцятого дня місяця, надвечір, у Синай-пустині. Згідно з усім, як заповідав Господь Мойсеєві, вчинили сини Ізраїля.</p>
<p>6 Та були деякі, що осквернилися трупом і не могли на той день святкувати Пасху; тож приступили вони того дня до Мойсея й до Арона</p>
<p>7 і мовили до них: “Ми осквернилися трупом. Та чого б то нам мало бути заборонено принести дари Господеві у свій час серед синів Ізраїля?”</p>
<p>8 І каже до них Мойсей: “Заждіть лишень, я послухаю, що Господь повелить щодо вас.”</p>
<p>9 І Господь промовив до Мойсея.</p>
<p>10 “Промов до синів Ізраїля словами: Кожний з вас та ваших потомків, хто оскверниться трупом чи буде у великій дорозі, святкуватиме Пасху на честь Господа.</p>
<p>11 Але він святкуватиме її другого місяця, на чотирнадцятий день, надвечір; з опрісноками й гірким зіллям їстиме він її,</p>
<p>12 так, щоб не лишалось нічого з неї до ранку і кістки не ломлено в ній, виконуючи все за обрядом Пасхи.</p>
<p>13 Коли ж би хтонебудь, бувши чистий і не в дорозі, занедбав святкувати Пасху, той викорінений буде з-поміж людей своїх, бо не приніс жертву Господеві в призначений час. Людина та нестиме кару за свій гріх.</p>
<p>14 Коли ж чужинці, що перебувають з вами, захочуть святкувати Пасху на честь Господа, нехай святкують за установами та приписами її; той самий обряд нехай буде в вас, так для чужинця, як і для тубільця.”</p>
<p>15 Того ж дня, коли поставлено храмину, хмара вкрила храмину, отой намет свідоцтва, а ввечері вона стала мов полум'я над храминою, і так було аж до ранку.</p>
<p>16 Так було ввесь час: хмара вкривала її за дня, а вночі вона ставала мов полум'я.</p>
<p>17 І щоразу, коли знімалась хмара над наметом, сини Ізраїля рушали в дорогу; а на тому місці, де хмара опускалася, там отаборювалися сини Ізраїля.</p>
<p>18 За наказом Господнім рушали сини Ізраїля в дорогу, і за наказом Господнім отаборювались; і ввесь час, коли хмара перебувала над храминою, стояли вони табором.</p>
<p>19 І коли хмара перебувала довгий час над храминою, то сини Ізраїля пильно дотримувалися наказу Господнього і не рушали.</p>
<p>20 Часом хмара стояла лиш кілька днів над храминою; за Господнім велінням ставали вони табором і за Господнім велінням рушали далі. </p>
<p>21 А часом хмара зоставалася з вечора до ранку, вранці ж підносилась, і тоді й вони рушали; було, що хмара стояла ввесь день і ніч, а потім піднімалась, і тоді вони рушали далі.</p>
<p>22 Або два дні, або місяць, або й довше - як хмара перебувала над храминою, сини Ізраїля стояли табором і не пускалися в дорогу; коли ж вона піднімалась угору, то й вони йшли в дорогу.</p>
<p>23 За Господнім велінням ставали вони табором, і за Господнім велінням вирушали в дорогу, пильнуючи волю Господню згідно з наказом Господнім, як передав його Мойсей. </p>

<h4>Числа <span class="prim_h6">10. Срібні сурми 1-10; в дорогу від Синаю 11-36</span></h4>
<p>1 Господь промовив до Мойсея:</p>
<p>2 “Зроби собі дві срібні сурми; кованої роботи зробиш їх, і будуть тобі на те, щоб скликати громаду і щоб знімати табір. </p>
<p>3 Коли засурмлять в обидві, то зійдеться до тебе вся громада коло входу в намет зборів.</p>
<p>4 А коли засурмлять тільки в одну, то зберуться до тебе князі, тисяцькі Ізраїля.</p>
<p>5 Коли засурмите на поготівля, двигнуться табори, розташовані на схід.</p>
<p>6 А коли засурмите на поготівля вдруге, вирушать табори, що на південь. Сурмитимуть на сполох, коли рушатимуть у дорогу.</p>
<p>7 Сурмитимете і тоді, коли треба буде скликати всю громаду, та тільки не так, як на поготівля.</p>
<p>8 Сурмитимуть же сини Арона, священики, в сурми, і вони будуть вам для повсякчасного вжитку в ваших поколіннях. </p>
<p>9 Коли підете, у вашому краї, проти ворога, що натискає на вас, то засурмите в сурми на сполох, і згадається про вас перед Господом, Богом вашим, і врятуєтеся від ворогів ваших.</p>
<p>10 І за днів радощів ваших, і на свята ваші, і коли з'являтиметься молодик, сурмитимете ви в сурми при всепаленнях ваших і при мирних жертвах ваших; і вони нагадуватимуть про вас перед Богом вашим: я - Господь, Бог ваш.”</p>
<p>11 Другого року, другого місяця, дванадцятого дня місяця знялася хмара вгору над храминою свідоцтва.</p>
<p>12 І сини Ізраїля рушили в мандри Синай-пустинею, і спинилась хмара у Паран-пустині.</p>
<p>13 Рушили, отже, вперше на наказ Господній через Мойсея.</p>
<p>14 Першим рушив прапор табору синів Юди, за полками їхніми; над військом його був Нахшон, син Амінадава.</p>
<p>15 А над військом коліна синів Іссахара був Натанаїл, син Цуара.</p>
<p>16 Над військом же коліна Завулона був Еліяв, син Хелона.</p>
<p>17 І коли храмину було розібрано, вирушили сини Гершона й сини Мерарі, несучи її.</p>
<p>18 Потім вирушив прапор табору Рувима, за полками їхніми; над військом його був Еліцур, син Шедеура.</p>
<p>19 Над військом же коліна синів Симеона був Шелумієл, син Цурішаддая.</p>
<p>20 А над військом коліна синів Гада був Еліясаф, син Реуела.</p>
<p>21 Рушили й Кегатії, що несли святі речі, тож поки вони прийшли, інші вже поставили були храмину.</p>
<p>22 По тому вирушив прапор табору синів Ефраїма, за полками їхніми; над військом їхнім був Елішама, син Амігуда. </p>
<p>23 А над військом коліна синів Манассії був Гамлієл, син Педацура.</p>
<p>24 Над військом же коліна Веніямина був Авідан, син Гідоні.</p>
<p>25 Потім вирушив прапор табору синів Дана, що був іззаду, мов сторожа всім таборам, за полками їхніми; над його військом був Ахієзер, син Амішаддая.</p>
<p>26 Над військом же коліна синів Ашера був Пагієл, син Охрана.</p>
<p>27 А над військом коліна синів Нафталі був Ахіра, син Енана.</p>
<p>28 Такий був похідний лад синів Ізраїля, коли вони рушили в дорогу.</p>
<p>29 Мойсей сказав до Ховава, сина Реуела, мідіянина, свого тестя: “Ми простуємо до того місця, про яке мовив Господь: Я його дав вам. - Ходи з нами, і добре тобі буде серед нас, бо Господь обіцяв добро Ізраїлеві.”</p>
<p>30 А той до нього й каже: “Не піду я з вами, я піду радше в мою землю, в мій рідний край.”</p>
<p>31 Мойсей і каже: “Не покидай нас, прошу тебе, ти бо знаєш, де нам ставати табором у пустелі, то й будеш нам очима.</p>
<p>32 Тож як підеш із нами, то ті блага, які вчинить нам Господь, ми вчинимо й тобі.”</p>
<p>33 І двигнулися вони від Господньої гори три дні дороги, і кивот Господнього завіту йшов три дні дороги перед ними, щоб знайти їм місце для постою.</p>
<p>34 І хмара Господня була над ними вдень, коли рушали вони табором.</p>
<p>35 А як рушав ковчег, мовив Мойсей: “Устань, Господи! Нехай розсипляться вороги твої! Нехай розбіжаться від обличчя твого ті, що ненавидять тебе!”</p>
<p>36 Коли ж ставав, то Мойсей мовив: “Спочинь, Господи, серед незліченних тисяч Ізраїля!”</p>

<h4>Числа <span class="prim_h6">11. Ізраїль нарікає на манну 1-15; сімдесятеро найстарших 16-30; перепелиці 31-35</span></h4>
<p>1 Почали люди гірко нарікати, і дійшло нарікання до вух Господніх; почув Господь та й запалав гнів його, і зайнявсь між ними вогонь Господній і пожер кінець табору.</p>
<p>2 Заголосили люди до Мойсея, і Мойсей заблагав до Господа, то вогонь і погас.</p>
<p>3 І названо те місце Тавера, бо палав між ними вогонь Господній.</p>
<p>4 І забаглося мішаній юрбі, що була між ними, їсти так, що й сини Ізраїля собі стали плакати: хто, мовляв, дасть нам м'яса їсти?</p>
<p>5 Пригадуємо собі рибу, що задарма їли в Єгипті, огірки, дині, пір, цибулю, часник;</p>
<p>6 а тепер душа наша прагне: нема нічогісінько, сама лише манна перед нашими очима.</p>
<p>7 Була ж манна, наче коріяндрове насіння, а колір її, як колір буелія.</p>
<p>8 Народ розсипався і збирав її і молов на жорнах або товк у ступах, то й варили її в горщиках і пекли пляцки; а на смак була вона, мов тістечко на олії.</p>
<p>9 І коли вночі спадала роса на табір, то спадала на нього й манна.</p>
<p>10 Вчув Мойсей, що народ плаче по сім'ях, кожен коло входу до свого шатра, і гнів Господній запалав вельми, то й стало йому прикро.</p>
<p>11 І сказав Мойсей до Господа: “Чому вчинив ти таке з своїм слугою? Чому не знайшов я ласки в очах у тебе, що он тягар усього цього народу звалив єси на мене?</p>
<p>12 Чи то ж я зачав увесь той народ? Чи то ж я породив його, що ти мені кажеш: носи його, мовляв, на лоні в себе, як то нянька носить немовлятко, аж до землі, про яку ти клявся їхнім батькам?</p>
<p>13 Звідкіль узяти мені м'яса, щоб нагодувати ввесь народ оцей? Ось вони з плачем насіли на мене, кажучи: Дай нам м'яса їсти!</p>
<p>14 Не під силу мені одному нести ввесь люд оцей; занадто тяжкий він для мене.</p>
<p>15 Якщо й далі так обходитимешся зо мною, то ліпше, молю, вбий мене, коли я знайшов ласку в очах твоїх, щоб я не бачив горя мого.”</p>
<p>16 І промовив Господь до Мойсея: “Збери лишень мені сімдесят чоловіків із старшин в Ізраїлі, про яких знаєш, що вони люди розсудливі та вміють правити народом, і приведи їх до намету зборів; нехай стануть там з тобою.</p>
<p>17 Я зійду й говоритиму там із тобою, і візьму від духу, що на тобі, та й покладу на них, то вони й нестимуть з тобою тягар народу, щоб не одному тобі нести його.</p>
<p>18 А людям скажи: Освятітеся на завтра, й їстимете м'ясо; за те, що ви плакали вголос перед Господом, примовлявши: О коли б то ми вже мали м'яса! В Єгипті було нам так добре! - дасть вам Господь м'яса, і їстимете.</p>
<p>19 Не один день їстимете, і не два дні, і не п'ять день, і не десять день, і не двадцять день,</p>
<p>20 а цілий місяць, аж покіль не знудиться й не опротивіє вам, ви бо погордували Господом, який серед вас, і плакали перед ним, нарікаючи: Чого це, мовляв, вийшли ми з Єгипту?”</p>
<p>21 І сказав Мойсей: “Народу, що між ним я обертаюся, 600 000 піхоти, а ти кажеш, дам вам м'яса, щоб їли цілий місяць.</p>
<p>22 Хіба вистачило б для них, якби повбивати дрібну й велику скотину? Хіба вистачило б для них, якби виловити всю рибу в морі?”</p>
<p>23 Господь мовив до Мойсея: “А хіба рука Господня вкоротилась? Ось побачиш, чи справдиться слово моє, чи ні.” </p>
<p>24 Вийшов Мойсей і передав народові слова Господні; потім зібрав сімдесят чоловіків із старших народу й поставив їх навкруги намету.</p>
<p>25 І зійшов Господь у хмарі та й говорив з ними; і взявши з духу, що був на ньому, поклав на сімдесятьох старших; як тільки спускався на них дух, то вони пророкували, а поза тим не пророкували.</p>
<p>26 Двоє чоловіків залишилися були в таборі: один на ім'я Елдад, а другий Медад; і спустився на них дух; були вони записані, але не вийшли були до намету, отож стали вони пророкувати в таборі.</p>
<p>27 Прибіг якийсь хлопчина та й оповів Мойсеєві, кажучи: “Елдад та Медад пророкують у таборі.”</p>
<p>28 А Ісус Навин, що услуговував Мойсеєві змалку, урвав йому мову, кажучи: “Мій пане Мойсею, заборони їм!”</p>
<p>29 Мойсей йому й каже: “Чого то ти заздриш замість мене? Ох, коли б то ввесь люд Господній та й зробився пророком! Коли б то Господь зіслав свій дух на них!”</p>
<p>30 І повернувсь Мойсей до табору, сам він і старші Ізраїля.</p>
<p>31 І повіяло вітром від Господа, і нанесло перепилиць від моря та й накидало їх у табір - десь на день ходи в один бік і десь на день ходи в другий, навкруги табору, а поверх землі близько на два лікті.</p>
<p>32 Кинулись люди збирати перепелиць - увесь той день і всю ніч ще й увесь другий день; навіть хто найменше назбирав, мав десять хомерів, тож і розстелили їх навколо табору.</p>
<p>33 М'ясо було ще в них на зубах, ще його й не з'їли, а гнів Господній уже запалав на людей, і вдарив Господь їх тяжким мором.</p>
<p>34 Тим і названо те місце Ківрот-га-Тава, там бо поховано людей, що були ласі.</p>
<p>35 З Ківрот-га-Тави рушив народ до Хацероту, і в Хацероті зупинився.</p>

<h4>Числа <span class="prim_h6">12. Жінка-кушійка 1-8; проказа Марії, сестри Мойсея 9-16</span></h4>
<p>1 Марія ж з Ароном нарікали на Мойсея з-за жінки-кушійки, він бо взяв жінку-кушійку,</p>
<p>2 і говорили: “Чи тільки ж до Мойсея промовляв Господь? Хіба й до нас не говорив він?” Господь почув те.</p>
<p>3 З Мойсея ж був собі вельми тихий чоловік, понад усіх людей на світі.</p>
<p>4 Тож зараз і сказав Господь до Мойсея, Арона та до Марії: “Вийдіть ви троє, йдіть до намету зборів.” І вийшли вони троє.</p>
<p>5 І зійшов Господь у хмарному стовпі, ставши коло входу в намет, і покликав Арона й Марію; і коли вони вийшли обоє,</p>
<p>6 сказав: “Ось слухайте мої слова: Якби хтось із вас та був пророком, я б, Господь, у видінні об'явивсь йому, і в сні говорив із ним.</p>
<p>7 Не так слуга мій Мойсей, а повіреник він у всьому моєму домі. </p>
<p>8 Устами до уст розмовляю я з ним, і ясно, не загадками, і бачить він образ Господній. Як же то ви посміли нарікати на Мойсея, на слугу мого?”</p>
<p>9 І, палаючи гнівом супроти них, відійшов Господь.</p>
<p>10 Скоро ж хмара відступила від намету зборів, Марія зробилась білою, мов сніг, від прокази. Обернувсь Арон до Марії, аж вона прокажена. </p>
<p>11 Тож каже Арон до Мойсея: “Пане мій, благаю тебе, не накладай на нас кару за гріх, і що по-дурному вчинили ми.</p>
<p>12 Молю тебе, нехай вона не буде, мов та мертва дитина, що вроджується на світ із напівзогнилим тілом.”</p>
<p>13 І закликав Мойсей до Господа словами: “Благаю тебе, Боже, уздорови її.”</p>
<p>14 Господь же сказав Мойсеєві: “А що якби її батько плюнув їй у вічі, то чи не була б вона осоромлена на цілих сім день? Тож нехай зачинять її на сім день поза табором, а потім нехай приймуть назад до себе.”</p>
<p>15 І відокремили Марію на сім днів за табором; народ не вирушав у дорогу, аж поки вона не повернулася.</p>
<p>16 По тому ж народ вирушив із Хацероту та й отаборився у Паран-пустині.</p>

<h4>Числа <span class="prim_h6">13. Князі Ізраїля на розвідинах 1-24; звіт з розвідин 25-33</span></h4>
<p>1 Промовив Господь до Мойсея:</p>
<p>2 “Пошли людей та нехай розглянуть Ханаан-землю, що ось я хочу дати її синам Ізраїля; пошлете їх по одному з батьківського коліна та щоб усі з них були князями.” </p>
<p>3 І послав Мойсей їх із Паран-пустині за Господнім наказом; самих таких чоловіків послав, що були головами в синів Ізраїля. </p>
<p>4 Ось їхні ймення: від коліна Рувима Шаммуа, син Заккура.</p>
<p>5 Від коліна Симеона Шафат, син Хорі.</p>
<p>6 Від коліна Юди Калев, син Єфунне.</p>
<p>7 Від коліна Іссахара Їгал, син Йосифа.</p>
<p>8 Від коліна Ефраїма Ошеа, син Нуна.</p>
<p>9 Від коліна Веніямина Палті, син Рафу.</p>
<p>10 Від коліна Завулона Гаддієл, син Соді.</p>
<p>11 Від коліна Йосифа, коліна Манассії, Гадді, син Сусі.</p>
<p>12 Від коліна Дана Аммієл, син Гемаллі.</p>
<p>13 Від коліна Ашера Сетур, син Міхаела.</p>
<p>14 Від коліна Нафталі Нахбі, син Вофсі.</p>
<p>15 Від коліна Гада Реуел, син Махі.</p>
<p>16 Це ймення мужів, яких послав Мойсей, щоб розглянули землю. Ошеу ж, сина Нуна, назвав Мойсей - Єгошуа (Ісус).</p>
<p>17 Послав їх Мойсей, щоб розглянули Ханаан-землю і мовив: “Здійміться звідсіль у Негев та й зійдіть на гору,</p>
<p>18 та огляньте землю, яка вона, і люд, що в ній живе, сильний він чи слабий, мало його чи багато,</p>
<p>19 і який той край, де він живе, чи добрий чи поганий, і які міста, що в них живе він, чи відкриті чи укріплені, </p>
<p>20 і яка земля, родюча вона чи ялова, чи е на ній дерево а чи ні. Та будьте сміливі й принесіть плоди землі.” А була саме пора дозрівання винограду.</p>
<p>21 То й пішли вони й розглянули землю від Сін-пустині до Рехову, що в напрямі Хамату.</p>
<p>22 Зійшли вони у Негев і дійшли до Хеврону, а там же були Ахіман, Шешай і Талмай, діти Анакові. Хеврон же збудовано сім років перед Цоаном в Єгипті.</p>
<p>23 І дійшовши до Ешкол-долини, зрізали вони там вітку з однією виноградною китицею та й несли її удвох на жердині, опріч ґранат і смоков.</p>
<p>24 Місце ж те названо Ешкол-долиною з-за грон, що зрізали там сини Ізраїля.</p>
<p>25 Повернулися вони з розглядин краю під кінець сорока днів.</p>
<p>26 І, прибувши, прийшли вони до Мойсея та Арона й усієї громади синів Ізраїля в Паран-пустині, у Кадеші, і принесли вістку їм та всій громаді й показали їм плоди землі.</p>
<p>27 Тож оповіли йому, кажучи: “Прийшли ми в землю, куди ти посилав нас; вона таки й справді молоком та медом тече, ось і плоди її.</p>
<p>28 Тільки ж народ, що в ній живе, сильний та й міста укріплені, вельми великі; бачили ми там і потомків Анака.</p>
<p>29 Амалек живе в землі Негев; а Хеттит і Євусій та Аморій живуть у горах, Ханаан же живе при морі і здовж берегів Йордану.”</p>
<p>30 Тоді Калев заходився втихомирювати людей, що були проти Мойсея, і промовив: “Ми таки підемо й посядемо її, стане бо сили в нас її підбити.”</p>
<p>31 Чоловіки ж, які ходили з ним (на розглядини), твердили: “Ні, мовляв, не в силі ми напасти на той народ; він від нас сильніший.”</p>
<p>32 І рознесли вони між синами Ізраїля недобрі вістки про землю, яку розслідили, кажучи: “Земля, що нею ми пройшли, щоб розвідати її, то така земля, яка пожирає своїх мешканців, а всі люди, що їх ми бачили там, великі на зріст.</p>
<p>33 Бачили ми там і велетнів, синів Анака, з роду велетнів; і самим нам здавалось, наче ми та сарана, і такими, певно, й були ми в їхніх очах.” </p>

<h4>Числа <span class="prim_h6">14. Ізраїль бунтується проти Бога 1-25; кара за бунт 26-38; поразка неслухняного Ізраїля 39-45</span></h4>
<p>1 Тоді зчинила вся громада великий галас, і люди плакали тієї ночі.</p>
<p>2 І нарікали на Мойсея та на Арона всі сини Ізраїля; і вся громада мовляла до них: “Ой, бодай би ми померли в Єгипетській землі чи бодай би померли в цій пустині!</p>
<p>3 І навіщо то Господь веде нас у ту землю? Щоб полягти нам від меча та щоб жінки наші й діти зробилися здобиччю? Чи ж не ліпше нам повернутися в Єгипет?”</p>
<p>4 І мовляли одне до одного: “Настановімо собі вождя та й повернемось у Єгипет.”</p>
<p>5 Мойсей же з Ароном упали ниць перед усією громадою синів Ізраїля.</p>
<p>6 А Ісус Навин та Калев, син Ефунне, що ходили на розглядини землі, пороздирали на собі одіж</p>
<p>7 і промовили до всієї громади синів Ізраїля: “Земля, що нею переходили ми, щоб розглянути її, - земля ота вельми добра.</p>
<p>8 Коли Господь милостив нам, то він приведе нас у ту землю і дасть її нам: то бо земля, що справді тече молоком та медом.</p>
<p>9 Тільки проти Господа не бунтуйтесь і не полохайтесь людей тієї країни, бо вони для нас, мов хліб. Захисту в них немає, а Господь з нами: не лякайтесь їх.”</p>
<p>10 Та вся громада заговорила, щоб побити їх камінням; аж тут об'явилася слава Господня всім синам Ізраїля у наметі зборів.</p>
<p>11 Промовив Господь до Мойсея: “Так доки ж люд оцей зневажатиме мене, і доки вони не довірятимуть мені, не зважатимуть і на чуда всі ті, що я явив був серед них! </p>
<p>12 Вдарю на них мором і вигублю їх; і виведу з тебе народ більший та сильніший, ніж вони.”</p>
<p>13 І сказав Мойсей до Господа: “Почують єгиптяни, з-поміж котрих випровадив ти з великою потугою твоєю оцей люд, і що скажуть?</p>
<p>14 Та й мешканці цієї країни теж чули, що ти, Господи, посеред людей твоїх, що тебе, Господи, вони віч-на-віч бачать та й що хмара твоя стоїть над ними, і у стовпі хмарному ти йдеш поперед них за дня, а полум'яним стовпом уночі.</p>
<p>15 Тож як уб'єш ти люд оцей, як одного чоловіка, то народи, до яких дійшла чутка про тебе, скажуть: </p>
<p>16 Тому винищив Господь цих людей у пустині, що не здолав їх у ту впровадити землю, про яку їм клявся був. </p>
<p>17 Нехай же возвеличиться сила Господа мого, як то ти обітував.</p>
<p>18 Господь повільний до гніву й багатий милосердям, прощає гріх і переступ, хоч і не залишає нічого безкарно, а карає гріх батьків на дітях до третього й четвертого покоління. </p>
<p>19 Прости ж гріх люду цього з великого милосердя твого, так, як зносив єси люд цей від Єгипту аж досі!”</p>
<p>20 І сказав Господь: “Прощаю на твоє слово. </p>
<p>21 Але так, як я живий і як слави Господньої повна вся земля, </p>
<p>22 усі ті люди, які бачили мою славу й мої чудеса, що я сотворив в Єгипті й у пустині, і таки спокушали мене, ось уже вдесяте не слухали мій голос, -</p>
<p>23 ті люди не побачать землі, що про неї клявсь я їхнім батькам; усі ті, що зневажали мене, не побачать її. </p>
<p>24 Слугу ж мого Калева, за те, що був іншого духу та вірно слідував за мною, введу я в землю, до якої він уже ходив, і нащадки його володітимуть нею.</p>
<p>25 Нехай Амалек та Ханаан живуть собі в долині, а ви взавтра оберніться і рушайте геть у пустиню в напрямі до Червоного моря.” </p>
<p>26 Господь промовив до Мойсея та Арона: </p>
<p>27 “І доки ця ледача юрба нарікатиме на мене? Чув я нарікання синів Ізраїля, що ним докоряють мені. </p>
<p>28 Тож скажи їм: Як живу я - слово Господнє, - зроблю з вами так, як ви наговорили в мої вуха.</p>
<p>29 У пустелі цій поляжуть ваші трупи, усі ви, що були перелічені, усім вашим числом, від двадцятьох років і старше, ви, що нарікали на мене. - </p>
<p>30 Ніхто з вас не ввійде в землю, в якій я, піднісши вгору мою руку, (поклявся) вас оселити, - крім Калева, сина Єфунне та Ісуса Навина.</p>
<p>31 Дітей же ваших, що про них ви казали, мовляв, вони здобиччю стануть, - їх я введу туди, і вони спізнають землю, якою ви нехтували.</p>
<p>32 Ви ж трупом ляжете в цій пустелі.</p>
<p>33 Діти ваші блукатимуть сорок років пустелею, щоб спокутувати ваші беззаконня, поки не зогниють ваші трупи в пустині.</p>
<p>34 За числом сорока днів, що ви розвідували землю, рахуючи один рік за один день, понесете ви кару за гріхи ваші сорок років, щоб зрозуміли, що то значить, як я вас покину.</p>
<p>35 Сам я, Господь, сказав, що так зроблю з ледачою юрбою цією, яка повстала проти мене; в оцій пустині вони загинуть, тут і помруть.”</p>
<p>36 І ті чоловіки, що їх Мойсей посилав на розвідини землі й що, повернувшися, пустили погану поголоску про ту землю і довели всю громаду до нарікання на Мойсея,</p>
<p>37 чоловіки оті, що розпустили лихі вісті про землю, померли на місці перед Господом.</p>
<p>38 Тільки Ісус Навин та Калев, син Єфунне, зосталися живими з тих чоловіків, що ходили на розвідини землі.</p>
<p>39 І коли промовив Мойсей ті слова до синів Ізраїля, засумували люди вельми.</p>
<p>40 А другого дня, вставши вранці, щоб зійти на верх гори, казали: “Ось ми тут, готові вийти на те місце, про яке казав Господь, бо ми згрішили.”</p>
<p>41 І каже Мойсей: “Чому ви переступаєте Господній наказ? Не пощастить вам.</p>
<p>42 Не здіймайтеся, бо нема між вами Господа, - бо інакше поб'ють вас вороги ваші.</p>
<p>43 Там амалекитяни та ханааняни проти вас, поляжете від їхнього меча, бо ви відвернулися від Господа, і Господь не буде з вами.”</p>
<p>44 Та вони таки вперлися вийти на верх гори, хоч ковчег союзу та Мойсей не рушили з-посеред табору.</p>
<p>45 Спустилися тоді амалекитяни та ханааняни, що жили в тих горах, та й розбили їх, і сікли їх аж до Хорми. </p>

<h4>Числа <span class="prim_h6">15. Безкровні приносини: офіри й жертви 1-31; кара порушника суботи 32-36; китиці на кінцях одежі 37-41</span></h4>
<p>1 Промовив Господь до Мойсея:</p>
<p>2 “Скажи до синів Ізраїля та повідай їм: Коли прийдете в землю вашого поселення, яку оце хочу вам дати,</p>
<p>3 і коли приноситимете вогненну офіру Господеві, чи всепалення, чи жертву, щоб виконати обітницю, чи як добровільні дари у ваші свята, щоб воскурити на честь Господа приємний запах з худоби або з овець,</p>
<p>4 то хто приноситиме Господеві свої приносини, принесе також в офіру десятину ефи питльованої муки, змішаної з чвертю гіна олії, -</p>
<p>5 і додаси до всепалення чи жертви вина на возливання, чверть гіна на кожне ягня.</p>
<p>6 При барані принесеш як офіру дві десятини ефи питльованої муки, змішаної з третиною гіна олії.</p>
<p>7 Вина ж на возливання принесеш третину гіна як приємний запах на честь Господа.</p>
<p>8 А коли принесеш у всепалення чи на жертву бичка, щоб виконати обітницю, чи мирну жертву Господеві,</p>
<p>9 то треба принести до бичка як офіру три десятини ефи питльованої муки, змішаної з половиною гіна олії;</p>
<p>10 а як возливання - принесеш половину гіна вина, щоб воскурити як приємний запах на честь Господа.</p>
<p>11 Так робитимуть при кожному волі й при кожному барані, і при ягняті, і при козеняті.</p>
<p>12 Скільки б не приносили жертв, для кожної зробите так.</p>
<p>13 Кожен тубілець вчинить так, приносивши вогненну жертву як приємний запах на честь Господа.</p>
<p>14 І коли якийсь приходень, що перебуває з вами, або хтось інший між вами у ваших майбутніх поколіннях захоче принести вогненну жертву як приємний запах на честь Господа, то нехай і він так робить, як ви робите. </p>
<p>15 Установа буде одна для вас і для приходня; установа віковічна у ваших поколіннях: як ви, так і приходень буде перед Господом.</p>
<p>16 Закон о один і одне право буде для вас і для приходня, що перебуває з вами.”</p>
<p>17 Господь промовив до Мойсея:</p>
<p>18 “Скажи синам Ізраїля і повідай їм: Коли прийдете в землю, в яку оце веду вас,</p>
<p>19 і коли почнете їсти хліб з тієї землі, то маєте принести дар возношення Господеві.</p>
<p>20 Першого калача з вашого тіста принесете - як дар возношення; принесете його так само, як дар з току.</p>
<p>21 Від першого вашого тіста даватимете Господеві дар возношення у майбутніх поколіннях ваших.</p>
<p>22 Коли ж пропустите щось ненароком і не виконаєте всіх цих заповідей, що Господь об'явив Мойсеєві,</p>
<p>23 себто всього того, що Господь повелів вам через Мойсея, з того дня, як Господь заповів ці заповіді, і потім, у всіх ваших поколіннях,</p>
<p>24 то коли станеться щось таке помилково, з необачности громади, вся громада принесе у всепалення одного бичка як приємний запах на честь Господа, з належною офірою і возливанням, за обрядом, і одного козла на жертву за гріх. </p>
<p>25 І священик відпокутує за всю громаду синів Ізраїля, і проститься їм, бо то була помилка й вони принесли належну вогненну жертву Господеві й жертву за гріх перед Господом за свою помилку.</p>
<p>26 І проститься всій громаді синів Ізраїля і приходневі, що перебуває між ними; бо на ввесь люд упаде всяка помилка.</p>
<p>27 Коли ж одна особа згрішить ненароком, то нехай принесе козу однолітку за гріх.</p>
<p>28 І священик відпокутує перед Господом за душу, що помилково згрішила, ненароком, відправивши за неї покуту, і проститься їй.</p>
<p>29 Чи то для тубільця з-посеред синів Ізраїля, а чи для чужинця, що перебуває між вами, закон один буде у вас для того, хто ненароком провиниться.</p>
<p>30 Хто ж, піднявши руку, заподіє щось лихе, чи буде то тубілець, а чи приходень, то такий ображає Господа і мусить бути викорінений з-поміж свого люду.</p>
<p>31 Зневаживши слово Господа й зламавши його заповідь, душа ота приречена на знищення; гріх її буде на ній.”</p>
<p>32 Раз якось, коли сини Ізраїля були в пустині, знайшли вони чоловіка, що збирав суботнього дня дрова.</p>
<p>33 І взяли його ті, що знайшли, як він збирав дрова, та й привели до Мойсея та до Арона й усієї громади,</p>
<p>34 і віддали його під сторожу, бо ще не знати було, що треба з ним вчинити.</p>
<p>35 І Господь сказав Мойсеєві: “Той чоловік мусить умерти; нехай поб'є його камінням уся громада за табором.”</p>
<p>36 І вивела його вся громада за табір та й побила камінням на смерть, як заповідав Господь Мойсеєві.</p>
<p>37 Сказав Господь Мойсеєві:</p>
<p>38 “Промов до синів Ізраїля і повідай їм, щоб вони й нащадки їхні поробили собі китиці на кінцях своєї одежі та щоб чіпляли ті китиці на кінцях багряними шнурочками</p>
<p>39 І будуть вам китиці на те, щоб ви, бачивши їх, згадували про всі заповіді Господні й виконували їх, і щоб ви не блукали за вашим серцем та вашими очима, які поривають вас до блуду;</p>
<p>40 щоб, пам'ятаючи та виконуючи всі мої заповіді, були ви святими у вашого Бога.</p>
<p>41 Я - Господь, Бог ваш, який вивів вас із Єгипетської землі, щоб бути вам Богом. Я - Господь, Бог ваш. </p>

<h4>Числа <span class="prim_h6">16. Покарання Кораха з прибічниками за бунт проти Мойсея</span></h4>
<p>1 Корах, син Іцгара, сина Кегата, сина Леві, і Датан з Авірамом, сини Еліява, сина Паллу, сина Рувима,</p>
<p>2 повстали проти Мойсея, і з ними 250 чоловік із синів Ізраїля, князі в громаді, радники на зборах, люди значні.</p>
<p>3 Зібрались вони проти Мойсея та Арона та й промовили до них: “Годі вам! Уся громада, всі - святі, і Господь серед них. Чого ж ви пнетесь високо над Господньою громадою?”</p>
<p>4 Почувши це Мойсей, впав обличчям до землі.</p>
<p>5 А згодом промовив до Кораха й усіх його прибічників: “До завтра! А там сповістить Господь, хто його й хто святий, щоб допустити його до себе; кого він вибрав, того й допустить до себе.</p>
<p>6 Зробіть так: возьміте з собою кадильниці, ти, Кораху, й ви всі з його громади,</p>
<p>7 і покладіть узавтра до них жару, а зверху посипте кадила перед Господом; той, кого вибере Господь, буде святий. Буде з вас, сини Леві!”</p>
<p>8 Промовив далі Мойсей до Кораха: “Ось послухайте, сини Леві.</p>
<p>9 Чи то ж мало вам, що Бог Ізраїля вилучив вас із громади синів Ізраїля та й допустив до себе, щоб ви виконували службу в храмині Господній і стояли перед громадою, послуговуючи їй?</p>
<p>10 А що Господь допустив тебе й усіх твоїх братів, синів Леві, з тобою до себе, то вам оце захотілося ще й священства?</p>
<p>11 Адже ти й усі твої прибічники повстали проти Господа; Арон бо - що він таке, що ви нарікаєте на нього?”</p>
<p>12 І послав Мойсей, щоб покликали Датана й Авірама, синів Еліява, та вони відказали: “Не підемо.</p>
<p>13 Хіба мало того, що ти вивів нас із землі, молоком та медом текучої, щоб поморити нас у пустелі; ти хочеш іще й князювати над нами?</p>
<p>14 Ані в землю, молоком та медом текучу, не привів ти нас, ані клаптика поля, ані виноградника у спадщину не дав нам. Хочеш осліпити очі цих людей? Не підемо.”</p>
<p>15 Розлютився вельми Мойсей і мовив до Господа: “Не зважай на їхню офіру! Ні одного осла не взяв я від них і не заподіяв лиха ні одному з них.”</p>
<p>16 І сказав Мойсей до Кораха: “Ти й усі твої прибічники, станьте взавтра перед Господом, сам ти й вони, та Арон, </p>
<p>17 і візьміть кожен свою кадильницю і покладіть до неї ладану, і принесіть кожен свою кадильницю до Господа, 250 кадильниць; ти й Арон, кожен свою кадильницю.”</p>
<p>18 Узяли вони кожен свою кадильницю, поклали до них жару, насипали зверху ладану та й поставили коло входу в намет зборів разом з Мойсеєм та Ароном.</p>
<p>19 І коли Корах скликав проти них усю громаду до входу в намет зборів, слава Господня з'явилась усій громаді.</p>
<p>20 І промовив Господь до Мойсея та Арона: </p>
<p>21 “Відлучіться від цієї юрби, я вигублю їх в одну мить.” </p>
<p>22 І припали вони обличчям до землі й сказали: “О Боже, Боже духів усіх живих! Один чоловік согрішив, а гнів би твій мав бути на всю громаду?” </p>
<p>23 Господь же промовив до Мойсея:</p>
<p>24 “Скажи до громади: Відійдіть геть навкруги від житла Кораха, Датана й Авірама.”</p>
<p>25 Устав Мойсей та й пішов до Датана й Авірама, а за ними пішли старші Ізраїля.</p>
<p>26 І повелів він людям: “Відступіться від шатер цих злих людей і не торкайтеся нічого, що належить їм, щоб не загинути вам у їхніх гріхах.”</p>
<p>27 І відступилися люди геть навкруги від жител Кораха, Датана й Авірама; а Датан з Авірамом вийшли та й поставали коло входу в свої шатра з жінками, дітьми й немовлятами своїми.</p>
<p>28 І сказав Мойсей: “Ось із чого ви розумієте, що Господь послав мене зробити все те, що я зробив, та що не з власної волі чинив я.</p>
<p>29 Коли вони помруть, як усі люди вмирають, і така сама доля спіткає їх, як усіх людей, то не послав мене Господь. </p>
<p>30 Коли ж Господь сотворить нечуване щось, і земля роззявить рота свого й поглине їх та все, що є в них, і вони зійдуть живими в Шеол, тоді знайте, що ці люди зневажили Господа.”</p>
<p>31 Ледве закінчив він тую мову, як земля під ними розступилася,</p>
<p>32 роззявила рота свого та й поглинула їх самих, домівки їхні й усіх людей, що були в Кораха, та все майно.</p>
<p>33 І провалилися вони й усе, що було в них, живими в Шеол, і земля закрилась над ними, і вони зникли з-поміж громади.</p>
<p>34 І ввесь Ізраїль, що був навколо них, на зойк їхній кинувся тікати; казали бо: “Щоб і нас не проглинула земля!”</p>
<p>35 І вийшов вогонь від Господа й пожер 250 чоловік, що принесли були кадила. </p>

<h4>Числа <span class="prim_h6">17. Вигребання кадильниць 1-5; нарікання народу 6-15; палиця Арона 16-28</span></h4>
<p>1 Промовив Господь до Мойсея:</p>
<p>2 “Скажи Єлеазарові, синові Арона священика, щоб вигребав з пожарища кадильниці та геть струсив з них жар, вони бо посвячені.</p>
<p>3 З кадильниць отих людей, що проти самих себе згрішили, нехай зроблять тонко ковані бляшки на покриття жертовника, бо їх принесено до Господа, і вони стали святими; будуть вони знаком для синів Ізраїля.”</p>
<p>4 Узяв Єлеазар священик мідяні кадильниці, що їх були принесли ті, які згоріли, та й посплощував їх на покриття жертовника,</p>
<p>5 на спомин синам Ізраїля, щоб ніхто чужий, хто не з потомства Арона, не приступав кадити перед Господом і щоб і з ним не сталось, як із Корахом та його прибічниками, - як ото Господь йому був заповідав через Мойсея.</p>
<p>6 Другого дня вся громада синів Ізраїля стала нарікати на Мойсея та Арона, кажучи: “Погубили ви люд Господній.”</p>
<p>7 І коли громада збиралася проти Мойсея та Арона, вони звернулись до намету зборів, і ось хмара вкрила його, й з'явилася слава Господня. 8. Мойсей та Арон підступили до намету зборів.</p>
<p>9 Промовив Господь до Мойсея:</p>
<p>10 “Відійдіть від цієї громади, я погублю їх в одну мить!” І впали вони обличчям до землі.</p>
<p>11 Мовив Мойсей до Арона: “Візьми кадильницю та поклади до неї з жертовника жару й насип ладану, і йди чимдуж у громаду та відправ за них покуту, бо спалахнув гнів Господній, і почався мор.”</p>
<p>12 Узяв Арон, як сказав Мойсей, кадильницю та й метнувсь у громаду, але мор уже почався між людьми. Насипав він ладану та й заходився справляти покуту за людей.</p>
<p>13 Стояв він між мертвими й живими, і мор припинився.</p>
<p>14 Померло ж від мору 14 700, крім тих, які померли з-за Кораха.</p>
<p>15 І повернувсь Арон до Мойсея, до входу в намет зборів, коли мор припинився.</p>
<p>16 Господь промовив до Мойсея:</p>
<p>17 “Скажи синам Ізраїля і візьми від них по палиці, від кожного покоління, від князя кожного покоління, дванадцять палиць. І на палиці кожного напишеш його ім'я.</p>
<p>18 Ім'я ж Арона напиши на палиці Леві; одна бо лише буде палиця для голови покоління їхніх батьківських домів.</p>
<p>19 Потім покладеш їх у наметі зборів, перед свідоцтвом, де я звичайно зустрічаюся з тобою.</p>
<p>20 І станеться так, що палиця того, кого я вибрав, процвіте; і таким робом я втихомирю навколо мене шемрання синів Ізраїля, що нарікають на вас.” </p>
<p>21 Сказав це Мойсей синам Ізраїля, і подали йому всі їхні князі по палиці від кожного князя, за батьківськими домами їхніми, 12 палиць; і палиця Арона була між їхніми палицями. </p>
<p>22 І поклав Мойсей палиці перед Господом у наметі свідоцтва.</p>
<p>23 Другого дня ввійшов Мойсей у намет свідоцтва, аж ось розквітла палиця Арона, з дому Леві: пустила бруньки, зацвіла квітками й вродила стиглі миґдалі.</p>
<p>24 Виніс Мойсей усі палиці з-перед обличчя Господнього до всіх синів Ізраїля, і побачили вони, і кожен узяв свою палицю.</p>
<p>25 Господь сказав до Мойсея: “Принеси назад Аронову палицю до кивоту завіта, щоб зберегти її як осторогу й ознаку проти синів ворохобних, і нехай припиняться їхні нарікання на мене, щоб не вимерли вони.”</p>
<p>26 І Мойсей зробив так, як заповідав йому Господь, - так і вчинив він.</p>
<p>27 Сини ж Ізраїля промовили до Мойсея: “Глянь лишень, пропадаємо ми, гинемо, всі ми гинемо! </p>
<p>28 Хто тільки наблизиться до храмини Господньої, зараз умирає. Чи то ж усім нам загинути дощенту?”</p>

<h4>Числа <span class="prim_h6">18. Обов'язки та права священиків і левітів</span></h4>
<p>1 Промовив Господь до Арона: “Ти сам і твої сини й батьківський дім твій з тобою відповідатиме за провину проти святині; та й за переступи щодо вашого священства.</p>
<p>2 І братів твоїх із коліна Леві, з покоління батька твого, ти також допустиш із собою до святині, щоб були вони при тобі й услуговували тобі, коли ти й сини твої з тобою будете перед наметом свідоцтва.</p>
<p>3 Нехай пильнують службу коло тебе й коло всього намету; до посуду ж святині й до жертовника нехай не приступають, щоб не вмерли вони, ні вони, ані ви.</p>
<p>4 Вони будуть при тобі й пильнуватимуть служби при наметі зборів у всякій роботі в наметі; сторонній же не сміє наближатися до вас.</p>
<p>5 Ви доглядатимете святиню і жертовник, щоб не було вже більше гніву на синів Ізраїля.</p>
<p>6 Я взяв братів ваших левітів з-поміж синів Ізраїля, вони передані вам як дар для Господа, щоб виконувати роботу при наметі зборів.</p>
<p>7 Ти ж і сини твої з тобою пильнуватимете ваше священство в усьому, що належить до жертовника й усередині за завісою; як дар передаю вам службу священства; хто ж чужий наблизиться, буде покараний смертю.”</p>
<p>8 Господь промовив до Арона: “Ось я передаю тобі догляд за моїми жертвами возношення. Усе, що посвячують сини Ізраїля, даю я тобі як правну частку і твоїм синам як віковічне право.</p>
<p>9 Ось, що буде твоє з найсвятіших дарів: з усіх жертв, усі їхні приносини на всяку офіру, на всяку жертву за гріх і на всяку жертву за провину, що їх вони приносять мені, - як найсвятіші дари будуть вони тобі й твоїм синам.</p>
<p>10 У пресвятому місці споживатимеш їх; усі чоловічої статі їстимуть їх; вони будуть святими для вас.</p>
<p>11 І воно буде твоє: возношення колихальних жертв синів Ізраїля даю тобі й синам та дочкам твоїм з тобою як віковічне право; кожен чистий у твоєму домі може їх їсти.</p>
<p>12 Усе найліпше з олії, все найліпше з вина й зерна, їхні первоплоди, що приносять їх Господеві, - даю тобі їх.</p>
<p>13 Первоплоди з усього, що родить їхня земля, і що вони принесуть Господеві, твої будуть; кожен чистий у твоєму домі може їх їсти.</p>
<p>14 Усе посвячене в Ізраїлі твоє буде.</p>
<p>15 Усе первородне від усякого тіла, що принесуть Господеві, чи то людина, чи скотина, твоє буде; тільки первородна дитина мусить бути викуплена, і первородне від нечистої скотини мусить бути викуплене.</p>
<p>16 Ти візьмеш за них викуп, від одного місяця життя їхнього, 5 шеклів срібла за твоєю оцінкою, по шеклеві святині, по 20 гер у шеклі.</p>
<p>17 Первістка ж корови або вівці, або кози не викуповуватимеш: вони бо посвячені. Кров'ю їхньою окропиш жертовник, а тук їхній пустиш димом як вогненну жертву на приємний запах Господеві.</p>
<p>18 М'ясо їхнє буде твоє; як колихальна груднина та як права лопатка - буде твоє.</p>
<p>19 Усі жертви возношення святих речей, що їх сини Ізраїля возносять Господеві, даю тобі й синам та дочкам твоїм з тобою у віковічне право; союз непорушний - вічний перед Господом з тобою, а через тебе - й з твоїм потомством.”</p>
<p>20 Господь сказав Аронові: “Не матимеш у їхній землі ніякого спадкоємства, і частки тобі не буде між ними. Я - твоя частка й твоє спадкоємство серед синів Ізраїля.</p>
<p>21 Ось я дав синам Леві у спадщину всі десятини Ізраїля за службу, що вони служать її при наметі зборів.</p>
<p>22 І таким робом сини Ізраїля не приступатимуть більш до намету зборів, щоб не взяти їм гріха на душу й не вмерти. </p>
<p>23 Самі левіти нехай служать службу, вони нехай несуть за те відповідальність. Це установа віковічна у ваших поколіннях. А серед синів Ізраїля вони не матимуть спадщини.</p>
<p>24 Бо дав я левітам у спадщину десятину синів Ізраїля, що вони возносять на жертву Господеві; ось чому сказав я їм, що між синами Ізраїля вони не матимуть ніякого спадкоємства.”</p>
<p>25 Господь промовив до Мойсея:</p>
<p>26 “Скажеш левітам і повідаєш їм: Коли візьмете від синів Ізраїля десятини, що я вам дав від них як вашу спадщину, то принесете з них жертву возношення Господеві, десятину від десятини.</p>
<p>27 І зарахується вам жертва вашого возношення так, як би було це зерно з току чи вино з точила.</p>
<p>28 Таким робом і ви теж вознесете Господеві жертву возношення від усіх ваших десятин, що їх берете від синів Ізраїля, і, як возношення Господнє, дасте Аронові священикові.</p>
<p>29 Від усього, що вам припаде, вознесете всяке возношення Господеві, тобто з усього, що найкраще, щоб його посвятити.</p>
<p>30 І скажеш їм: Коли возноситимете, що найкраще з десятини, то порахується вам, левітам, як прибуток із току й як прибуток з виноградного точила.</p>
<p>31 Вам можна буде його їсти у всякому місці, вам самим та домам вашим; бо це вам плата за службу в наметі зборів. </p>
<p>32 З-за того не буде на вас жадної провини, ви не оскверните тим святих дарів і не вмрете, коли тільки віддасте з того, що найкраще.”</p>

<h4>Числа <span class="prim_h6">19. Руда ялівка 1-10; занечищення від дотику до мерця 11-22</span></h4>
<p>1 Промовив Господь до Мойсея і до Арона:</p>
<p>2 “Ось установа закону, що заповідає Господь: Скажи синам Ізраїля, щоб привели до тебе руду ялівку без хиби, без ніякого ґанджу, що не було ще ярма на ній.</p>
<p>3 І віддасте її священикові Єлеазарові, а він виведе її геть за табір, і заріжуть її перед ним.</p>
<p>4 І візьме Єлеазар священик собі на палець її крови й покропить сім разів на передній бік намету зборів.</p>
<p>5 А потім спалять ялівку на його очах: шкуру, м'ясо й кров спалять із калом її.</p>
<p>6 Далі візьме священик кедрового дерева, іссопу й кармазину та й кине всередину до багаття, де горітиме ялівка.</p>
<p>7 І випере священик свою одіж і вимиється у воді, а потім можна буде йому ввійти до табору, проте він буде нечистий до вечора.</p>
<p>8 І хто палив ялівку, випере свою одіж у воді, вимиється у воді, та буде нечистий до вечора.</p>
<p>9 Попіл же з ялівки збере якийнебудь чистий чоловік та й висипле його за табором на чистому місці, і зберігатимуть його для громади синів Ізраїля, на воду для очищення, бо то жертва за гріх.</p>
<p>10 Хто збирав попіл з ялівки, випере свою одежу - і буде нечистий до вечора. Це буде синам Ізраїля й приходневі, якийперебуває поміж ними, віковічна установа.</p>
<p>11 Хто доторкнеться до мерця, до трупа якоїнебудь людини, буде нечистий сім день;</p>
<p>12 він очиститься тією водою третього й сьомого дня, і буде чистий; а коли не очиститься третього й сьомого дня, не буде чистий. </p>
<p>13 Кожен, хто доторкнеться до мерця, до трупа якоїнебудь людини, що вмерла, і не очиститься, той осквернив житло Господнє і мусить бути викорінений з Ізраїля; бо він не був окроплений водою очищення, він, отже, буде нечистий - нечистота його ще на ньому.</p>
<p>14 Ось закон: коли хтось умре в шатрі, то кожен, хто ввійде в шатро, і кожен, хто е в ньому, сім день буде нечистий.</p>
<p>15 Усяка відкрита посудина, на якій нема прив'язаної покришки, буде нечиста.</p>
<p>16 Кожен, хто в полі торкнеться вбитого мечем чи мерця (що сам умер), чи людських костей, чи гробу, буде сім день нечистий.</p>
<p>17 І для такого нечистого візьмуть попелу з жертви, спаленої за гріх, і наллють на нього в посудину свіжої води.</p>
<p>18 Хто чистий, візьме іссопу, вмочить у воду та й покропить шатро і все начиння, і всіх людей, що там будуть, і того, хто торкнеться костей чи вбитого, чи просто мерця, чи гробу.</p>
<p>19 Чистий окропить нечистого третього й сьомого дня; і коли він його сьомого дня очистить, той випере свою одежу, вимиється у воді й стане ввечері чистий.</p>
<p>20 Людина ж, що стане нечиста і не очиститься, буде викорінена з-поміж громади, вона бо осквернила святиню Господню: водою очищення її не окроплено, вона нечиста.</p>
<p>21 Це буде для них віковічною установою; і хто кропитиме водою очищення, випере свою одіж, і хто торкнеться очищаючої води, буде нечистий до вечора.</p>
<p>22 Усе, до чого нечистий торкнеться, стане нечисте; і хто до нього доторкнеться, буде нечистий до вечора.”</p>

<h4>Числа <span class="prim_h6">20. Смерть Марії, сестри Мойсея 1; вода із скелі 2-13; перехід черед Едом 14-21; смерть Арона 22-29</span></h4>
<p>1 Сини Ізраїля прийшли цілою громадою у Сін-пустиню першого місяця, і народ зупинився у Кадеші. Там умерла Марія, і там її поховано.</p>
<p>2 А що не було води для громади, зібрались вони проти Мойсея та Арона,</p>
<p>3 і став народ сваритися з Мойсеєм та промовляти: “Ох, коли б ми були померли, як то повмирали брати наші перед Господом!</p>
<p>4 І навіщо привели ви громаду Господню в оцю пустелю, - щоб і нам тут загинути, і скотині нашій?</p>
<p>5 І навіщо вивели ви нас із Єгипту, -щоб завести нас в оце погане місце, де нема ні землі на сівбу, ні смоковниць, ні винограду, ні гранатів, ні питної води.”</p>
<p>6 Пішли отож Мойсей та Арон від громади в намет зборів і впали обличчям до землі; і з'явилась їм слава Господня. 7. І сказав Господь до Мойсея:</p>
<p>8 “Візьми жезло та збери громаду, ти й твій брат Арон, і на очах їхніх промовите до скелі, і вона дасть вам воду; виведете їм воду зо скелі, і напоїш громаду та їхню скотину.”</p>
<p>9 Узяв Мойсей жезло з-перед Господа, як він повелів йому.</p>
<p>10 І зібрав Мойсей з Ароном громаду перед скелею, і сказав їм: “Слухайте, ворохобники, чи добудемо вам із цієї скелі воду?”</p>
<p>11 І звів Мойсей руку і вдарив жезлом об скелю двічі; і линула сила води, і напилася громада й скотина.</p>
<p>12 Господь же сказав Мойсеєві та Аронові: “За те, що ви не вірили мені, коли треба було показати мою святість в очах Ізраїля, не введете ви цю громаду в землю, що її я дав їм.”</p>
<p>13 Це вода Меріва, де сини Ізраїля ремствували на Господа, і він явив їм свою святість.</p>
<p>14 Мойсей же вислав посланців з Кадешу до едомського царя, щоб ті сказали: “Так каже твій брат Ізраїль: Ти знаєш усі прикрості, що нас спіткали;</p>
<p>15 як батьки наші спустилися в Єгипет, і як ми жили в Єгипті довгий час, і яке лихо єгиптяни заподіяли нам та батькам нашим;</p>
<p>16 і як закликали ми до Господа, і він почув наш голос, і зіслав янгола, і вивів нас із Єгипту; і ось тепер ми у Кадеш-місті, що на самій твоїй границі. </p>
<p>17 Дозволь нам, будь ласка, пройти через твою землю. Не будемо ми йти ні полями, ані виноградниками, і не питимемо води з криниць; ми перейдемо царським шляхом, не звертаючи ні направо, ні наліво, аж поки не перейдемо через твої границі.”</p>
<p>18 Та Едом відказав йому: “Не перейдеш ти в мене, а то з мечем вийду проти тебе.” 19. Сини ж Ізраїля повідали йому: “Ми битим шляхом підемо, а коли питимемо воду, чи то ми, а чи скотина наша, заплатимо тобі за неї; нічого іншого не хочемо, як тільки пішки пройти.”</p>
<p>20 Та він відповів: “Не перейдеш!” І вийшов Едом проти нього з силою озброєного люду.</p>
<p>21 Отак затявсь Едом і не дав Ізраїлеві перейти через свою землю; і звернув Ізраїль набік від нього.</p>
<p>22 Рушили сини Ізраїля з Кадешу та й прийшли цілою громадою до Гор-гори.</p>
<p>23 Господь сказав Мойсеєві та Аронові під Гор-горою, що на границі Едом-землі:</p>
<p>24 “Арон мусить прилучитись до свого народу, бо він не ввійде в землю, що я віддав синам Ізраїля, за те, що ви спротивились моєму велінню при водах Меріви.</p>
<p>25 Візьми Арона та Єлеазара, його сина, і виведи їх на Гор-гору.</p>
<p>26 Зніми з Арона його шати й вдягни в них Єлеазара, його сина; Арон же приєднається до вмерлих, умре там.”</p>
<p>27 І вчинив Мойсей так, як заповідав Господь; зійшли вони на Гср-гору перед очима всієї громади.</p>
<p>28 Зняв Мойсей з Арона його шати та й вдягнув у них Єлеазара, сина його. І вмер Арон там на верху гори, а Мойсей спустився з гори з Єлеазаром.</p>
<p>29 Коли ж уся громада побачила, що Арон помер, заходився плакати за ним увесь дім Ізраїля аж тридцять днів. </p>

<h4>Числа <span class="prim_h6">21. Знищення Ханаану 1-3; мідяний змій 4-9; Зайордання 10-20; погром аморіїв 21-32; цар Ог башанський 33-35</span></h4>
<p>1 Прочув Ханаан, цар арадський, який жив у Негеві, що Ізраїль іде Атарім-шляхом, то став з ним до бою й полонив декого з них.</p>
<p>2 Тоді Ізраїль обрікся Господеві, кажучи: “Якщо віддаси народ цей у мої руки, то я віддам міста їхні на цілковите знищення.”</p>
<p>3 Вчув Господь голос Ізраїля та й віддав ханаанян в його руки, і він знищив їх та їхні міста. І названо те місце Хорма.</p>
<p>4 І рушили вони від Гор-гори шляхом до Червоного моря, щоб оминути Едом-землю. Та люди в дорозі підупали на дусі, </p>
<p>5 і почали вони нарікати на Бога й на Мойсея: “Для чого вивели ви нас із Єгипту, - щоб повмирати в цій пустелі? Хліба нема, води нема, а той легенький хліб набрид нам!”</p>
<p>6 Тоді Господь наслав на людей вогненних гадюк, і почали вони кусати їх. І вимерло в Ізраїля сила народу.</p>
<p>7 Прийшли люди до Мойсея та й кажуть: “Згрішили ми, бо говорили проти Господа й проти тебе; помолися ж до Господа, щоб віддалив від нас гадюк.” І Мойсей помолився за народ.</p>
<p>8 Господь же мовив до Мойсея: “Зроби собі вогненну гадюку й повісь її на стовпі, а як укусить когось гадюка, то він погляне на неї й зостанеться живий.”</p>
<p>9 І зробив Мойсей мідяного змія й повісив його на стовпі; і коли когонебудь кусала гадюка, то він звертав очі на мідяного змія й лишався живий.</p>
<p>10 Вирушили сини Ізраїля далі в дорогу та й отаборилися в Овоті.</p>
<p>11 Рушили вони з Овоту й стали табором в Іє-га-Аварім, у пустелі, що перед Моавом на схід сонця.</p>
<p>12 Звідтіль же знялися й отаборилися над потоком Зеред.</p>
<p>13 Двигнувшися звідти, стали табором на другому боці Арнона, що в пустелі, яка виходить із краю аморіїв; бо Арнон то границя Моава, між моавитянами та аморіями.</p>
<p>14 Тим то й сказано у книзі воєн Господніх: Вагев біля Суфа й долина Арнона,</p>
<p>15 і схил долин, що простягається аж до Ар та спирається об границі Моава.</p>
<p>16 А звідти рушили до Бееру; це той колодязь, про котрий казав Господь Мойсеєві: “Збери народ, дам їм воду.” </p>
<p>17 Тоді то Ізраїль заспівав таку пісню: Угору вода з криниці, приспівуйте їй.</p>
<p>18 Криниця, що копали дуки, князі народу рили берлом та жезлами. - 3 пустині ж двигнулися до Маттани.</p>
<p>19 А з Маттани у Нахлієл, з Нахлієлу до Бамоту;</p>
<p>20 з Бамоту в долину, що на полях Моава до верху Пізга, який височіє над сухим степом.</p>
<p>21 І вислав Ізраїль посланців до Сихона, аморійського царя, щоб сказали вони:</p>
<p>22 “Дозволь мені перейти через твою землю; не будемо звертати ні на поля, ні на виноградники, не питимемо води з колодязів; головним шляхом ітимемо, аж поки не вийдемо поза твої границі.”</p>
<p>23 Та не дозволив Сихон Ізраїлеві перейти через свою землю; зібрав він увесь люд свій та й вийшов проти Ізраїля в пустелю, а прибувши до Ягци, заходився воюватися з Ізраїлем.</p>
<p>24 Та Ізраїль посік його мечем і посів його землю від Арнона до Яббока, аж до аммоніїв; Язер бо був границею аммоніїв.</p>
<p>25 І здобув Ізраїль усі міста оті й оселився в них: у Хешбоні та в усіх приналежних до нього місцевостях.</p>
<p>26 Бо Хешбон був містом Сихона, аморійського царя; і цей бився з попереднім моавським царем та й забрав у нього всю землю до Арнона.</p>
<p>27 Тим то й співають: Увійдіте до Хешбона, віщі! Хай буде відбудований, нехай постане знову місто Сихона;</p>
<p>28 бо вийшов вогонь із Хешбона, з міста Сихона пожежа, та й пожерла міста Моава, поглинула узвишшя над Арноном.</p>
<p>29 Горе тобі, Моаве! Пропав ти, народе Кемоша! Видав синів своїх він на поталу, дочок своїх у неволю Сихонові, цареві аморіїв.</p>
<p>30 Але на них ми ринулись, і загинув Хешбон, пропав Дівон, зруйнували ми все аж до Нофи, що близько лежить коло Медви.</p>
<p>31 - Отак осівсь Ізраїль у землі Аморійській.</p>
<p>32 Мойсей послав на розвідини до Язеру; і здобули вони приналежні до нього села та й вигнали аморіїв, що там були. </p>
<p>33 Потім завернули й пішли вгору шляхом до Башану. Та вийшов проти них Ог, цар башанський, сам він та ввесь люд його, воюватися з ними біля Едреї.</p>
<p>34 Сказав Господь Мойсеєві: “Не бійся його, бо я віддав у твої руки його й увесь народ його й увесь край його і зробиш із ним те, що зробив єси з Сихоном, царем аморійським, який жив у Хешбоні.”</p>
<p>35 І повбивали вони його та синів його й увесь народ його, тож не лишився ні один із них живий; і здобули його країну.</p>

<h4>Числа <span class="prim_h6">22. У степах Моава 1; Балак та Валаам 2-41</span></h4>
<p>1 Вирушили сини Ізраїля та й отаборились у степах моавських, по другому боці Йордану, навпроти Єрихону.</p>
<p>2 Балак же, син Ціпора, довідався про все, що заподіяв Ізраїль аморіям.</p>
<p>3 Злякалися моавитяни вельми того люду, бо було його багато, і огорнув їх страх перед синами Ізраїля.</p>
<p>4 І казали моавитяни старшим мідіянським: “Ось тепер об'їсть оця голота геть усе навкруги нас, як то об'їдає віл траву в полі.” А був тоді царем моавським Балак, син Ціпора.</p>
<p>5 Послав він посланців до Валаама, сина Беора, у Петор, що над рікою, в землі синів його народу, щоб покликати його та й сказати: “Ось народ вийшов з Єгипту й покрив обличчя землі, та й осівся навпроти мене.</p>
<p>6 Тож прийди, прошу, та прокляни мені народ оцей, бо він дужчий за мене. Може, вдасться мені розбити його й вигнати з країни; бо знаю, кого ти благословиш, той благословен, кого ж прокленеш, проклят буде той.”</p>
<p>7 І пішли старші моавські та мідіянські з дарунками в руках за заклинання. Прийшли вони до Валаама та й переказали йому слова Балака.</p>
<p>8 Той же повідав їм: “Переночуйте отут сю ніч, і я дам вам відповідь так, як Господь мені скаже.” Князі моавські й зостались у Валаама.</p>
<p>9 Прийшов Бог до Валаама та й каже: “Що то за люди в тебе?”</p>
<p>10 Валаам і відказує Богові: “Балак, син Ціпора, цар моавський, послав мені сказати:</p>
<p>11 ось народ вийшов з Єгипту та й укрив обличчя землі; тож прийди, проклени мені його, може я подужаю його в бою і вижену геть.” </p>
<p>12 І каже Бог Валаамові: “Не йди з ними й народ не проклинай, він бо благословенний.”</p>
<p>13 Устав Валаам уранці й сказав князям Балака: “Йдіть самі у вашу країну, бо не схотів Господь дозволити мені йти з вами.” 14. Устали й князі моавські, а прийшовши до Балака, повідали: “Не схотів Валаам іти з нами.” </p>
<p>15 Тоді послав Балак знову князів, ще поважніших, ніж ті, й було їх більше.</p>
<p>16 Прибули вони до Валаама та й кажуть до нього: “Так мовить Балак, син Ціпора: Не відмовляйся, прошу, прийти до мене.</p>
<p>17 Я тебе вельми за те вшаную і вчиню все, що мені скажеш; прийди ж, будь ласкав, проклени мені народ отой!”</p>
<p>18 Відрік Валаам і повідав слугам Балака: “Навіть якби Балак давав мені дім свій, повний срібла й золота, то я не міг би переступити наказ Господа, Бога мого, ні в малому, ні у великому. </p>
<p>19 Але все ж таки зостаньтеся, прошу, ви й цієї ночі тут, а я довідаюся, що скаже мені Господь знову.”</p>
<p>20 Прийшов Бог уночі до Валаама та й каже до нього: “Та вже коли ті люди прийшли по тебе, то вставай, іди з ними; але чинитимеш тільки те, що я тобі повім.”</p>
<p>21 Устав Валаам уранці, осідлав ослицю і рушив у дорогу з моавськими князями.</p>
<p>22 Гнів Божий запалав за те, що пішов він, і ангел Господній став на шляху, щоб загородити йому: той же був верхи на ослиці й двоє слуг його з ним. </p>
<p>23 Уздріла ослиця ангела Господнього, що стояв на дорозі, й голий меч у руці в нього та й звернула з дороги й пішла полем. І почав Валаам бити ослицю, аби завернула на шлях. </p>
<p>24 Але ангел став на вузькій стежці між виноградниками: стіна з одного боку й стіна з другого боку. </p>
<p>25 Як же уздріла ослиця ангела, то присунулася до муру й придавила трохи Валаамову ногу; він знову став бити її. </p>
<p>26 Тоді ангел Господній пройшов далі наперед і став на вузькому місці, де було не спосіб звернути ні праворуч, ні ліворуч. </p>
<p>27 Уздрівши ж ослиця ангела Господнього, лягла під Валаамом додолу; і запалав Валаам гнівом та й запопався бити ослицю палицею.</p>
<p>28 Розтулив тоді Господь рота ослиці, й вона мовила до Валаама: “Що бо я скоїла тобі, що б'єш мене вже втрете?”</p>
<p>29 І відказав Валаам ослиці: “Бо ти глумишся з мене; був би в мене меч у руці, я вбив би тебе на місці.”</p>
<p>30 А ослиця до Валаама: “Чи я ж не твоя ослиця, на якій ти завжди їздив відколи живеш і аж посьогодні? Хіба я звикла так поступати з тобою?” А він до неї: Ні.</p>
<p>31 Тут відкрив Господь очі Валаамові, й побачив той ангела Господнього, що стояв на дорозі, та голий меч у руці в нього. І вклонився він, і припав обличчям до землі.</p>
<p>32 Ангел же Господній запитав його: “За що бив єси свою ослицю аж тричі? Ось я вийшов перепинити тобі дорогу, бо путь твоя супротивна мені.</p>
<p>33 Ослиця бачила мене й завернула передо мною оце вже тричі. Була б вона не завернула передо мною, давно вже я вбив би тебе, її ж лишив живою.”</p>
<p>34 І каже Валаам до ангела Господнього: “Згрішив я, та проте не знав, що стояв єси проти мене на стежці. Отож, коли воно не гаразд на твій погляд, повернусь я назад.” </p>
<p>35 А ангел Господній до Валаама: “Та йди вже з тими людьми, але казатимеш тільки те, що я скажу тобі.” То й пішов Валаам із князями Балаковими.</p>
<p>36 Як почув же Балак, що прибув Валаам, то вийшов йому назустріч в Ір-Моав, що на межі Арнона, на самому кінці границі.</p>
<p>37 І каже Балак до Валаама: “Хіба не посилав я посланця мого по тебе? Чого ж не прибув єси до мене? Чи то я, може, не спроможен пошанувати тебе як слід?”</p>
<p>38 А Валаам до Балака й каже: “Ось я прибув до тебе. Та хіба ж то Моя воля - промовляти щонебудь? Що вкладе мені Господь в уста, те й скажу.”</p>
<p>39 Вирушили Валаам з Балаком та й прибули в Кіріят-Хуцот. </p>
<p>40 Приніс Балак жертву з великої та дрібної скотини й послав Валаамові та князям, що були з ним.</p>
<p>41 Другого ж дня вранці взяв Балак Валаама та й вивів його вгору на Бамот-Ваал, звідки видно було край народу. </p>

<h4>Числа <span class="prim_h6">23. Перше та друге благословення Валаама Ізраїлеві</span></h4>
<p>1 І каже Валаам до Балака: “Споруди мені тут сім жертовників і напоготов семеро бичків та семеро баранів.”</p>
<p>2 Вчинив Балак, як повелів Валаам, і принесли Балак з Валаамом по бичкові й по баранові на кожному жертовнику.</p>
<p>3 І каже Валаам до Балака: “Стань біля твого всепалення, а я піду; може, Господь вийде мені назустріч, тож те, що покаже він мені, оповім тобі.” І пішов собі на голий верх гори.</p>
<p>4 Вийшов Бог назустріч Валаамові; Валаам і каже до нього: “Приготував я сім жертовників і приніс бичка й барана на кожному жертовникові.”</p>
<p>5 І вклав Господь в уста Валаамові слова й мовив: “Повернися до Балака та й скажеш йому так.”</p>
<p>6 Повернувся він до нього, аж ось він стоїть коло свого всепалення, сам він і всі князі моавські.</p>
<p>7 Тож заходився він віщувати та й каже: “З Араму привів мене Балак, цар моавський, із гір, що на сході: Йди, проклени мені Якова, йди, заклени Ізраїля.</p>
<p>8 Та як мені проклинати того, кого не прокляв Бог? Як заклинати того, кого Господь не закляв?</p>
<p>9 Зверху скелі бачу його я, з високих гір на нього дивлюся. Ось народ, що окремо живе, що не до лічби з людьми іншими.</p>
<p>10 Хто порох Якова полічив би? Хто порахував би Ізраїля чвертку? Коли б мені та смертю праведних померти, коли б то кінець мій такий був, як їхній!”</p>
<p>11 Отож Балак до Валаама: “Що вчинив єси зо мною? Проклясти ворогів моїх узяв я тебе, ти ж їх благословляєш!” </p>
<p>12 Той же відповів: “А хіба я не повинен пильнувати, щоб теє говорити, що Господь мені в уста вклав?”</p>
<p>13 Тоді Балак до нього й каже: “Йди зо мною на інше місце; звідти побачиш тільки край народу, усього ж його не побачиш; проклени мені звідти.”</p>
<p>14 І вивів його на Чатівницьке поле, на верх гори Пізга, спорудив там сім жертовників і приніс бичка й барана на кожному жертовникові.</p>
<p>15 І каже до Балака: “Постій тут коло твого всепалення, а я піду назустріч Богові.”</p>
<p>16 Вийшов Бог назустріч Валаамові, вклав йому слова в уста й мовив: “Повернися до Балака та й повідаєш йому так.”</p>
<p>17 Повернувсь він до нього, аж ось той стоїть біля свого всепалення, і князі моавські з ним. Балак його й питає: “Що сказав Господь?”</p>
<p>18 І став той віщувати й мовив: “Устань, Балаку, слухай, припади вухом до мене, Ціпорів сину!</p>
<p>19 Бог не людина, то й не рече неправди, не чоловік він, то й не має чого каятись. Чи може ж він твердити, а ділом не ствердити? Чи може сказати, а не доказати?</p>
<p>20 Тож таке веління благовістити я мушу: він поблагословив, а я не відкличу.</p>
<p>21 Бо немає у Якова неправди, гріха на Ізраїлі немає. Госдодь, його Бог, із ним, величний володар у нім перебуває. </p>
<p>22 Той Бог, що з Єгипту його вивів, - для нього він мов буйвіл сильний.</p>
<p>23 Немає в Якова, нема чарування, не знане в Ізраїлі ворожіння; свого часу буде провіщено Якову та Ізраїлю, що Бог творитиме.</p>
<p>24 Ось люд, що встає, неначе та левиця, що зводиться вгору, мов той лев; не ляже він перше, ніж пожере здобич та крови нап'ється з убитих.”</p>
<p>25 І каже Балак Валаамові: “Краще вже й не проклинай його. Але й не благослови!”</p>
<p>26 Відповів Валаам Балакові, кажучи: “Чи я ж тобі не казав, усе, що промовить Бог, я мушу зробити?” </p>
<p>27 Тоді Балак до Валаама: “Ходімо, візьму тебе ще в інше місце. Може ж, Богові буде вгодно, щоб ти прокляв мені його звідти.” </p>
<p>28 І взяв Балак Валаама з собою на верхів'я Пеора, що височить понад сухим степом.</p>
<p>29 І каже Валаам Балакові: “Споруди мені тут сім жертовників і споготов мені тут семеро бичків та семеро баранів.”</p>
<p>30 І зробив Балак, як сказав Валаам, і приніс бичка й барана на кожному жертовнику. </p>

<h4>Числа <span class="prim_h6">24. Трете благословення Ізраїлеві через Валаама</span></h4>
<p>1 Валаам же побачив, що Господеві вгодно поблагословити Ізраїля, тож не пішов він уже, як перед тим, назустріч віщуванням, а обернувсь обличчям до пустелі.</p>
<p>2 А підвівши Валаам очі, уздрів Ізраїля, що таборився за колінами; і зійшов на нього дух Божий,</p>
<p>3 і заходився він віщувати, мовивши: “Слово Валаама, сина Беора, слово мужа з одкритими очима;</p>
<p>4 слово того, що чув глагол Божий, що бачить видіння Всемогутнього, що падає і прозріває.</p>
<p>5 Що за красні, Якове, намети в тебе, - Ізраїлю, твої оселі!</p>
<p>6 Вони, немов луки, розкинулись, немов сади понад ріками, немов дуби, Господні садженці, немов оті кедри, що над водою.</p>
<p>7 Вода ллється з його відер і насіння його у воді обильній; могутніший, ніж Агаг, його володар, і царство його знесеться високо.</p>
<p>8 Той Бог, що з Єгипту його вивів, - для нього він мов буйвіл сильний. Тож пожере він народи йому ворожі, кості їхні поторощить, стрілами їх повбиває.</p>
<p>9 Лягає й спочиває мов той лев, мов та левиця, - хто ж бо його збудить? Благословен, хто тебе благословляє, і проклят, хто проклинає тебе.”</p>
<p>10 Запалав Балак гнівом на Валаама, сплеснув руками та й каже: “Проклясти ворогів моїх я покликав тебе, а ти ось утретє те тільки й робиш, що їх благословляєш.</p>
<p>11 Геть забирайся у свій край! Мав я на думці гарно тебе вшанувати, та ось Господь не судив тобі тую честь.”</p>
<p>12 А Валаам і каже до Балака: “Хіба ж я вже посланцям, що ти посилав був по мене, не сказав:</p>
<p>13 навіть якби Балак давав мені дім свій, повний срібла й золота, я не переступив би наказ Господній, не вчинив би щось добре чи лихе з власної волі, а сказав би те лише, що Господь до мене промовив.</p>
<p>14 Та ось тепер, коли пускаюсь я в дорогу до мого народу, - ходи, об'явлю тобі, що народ отой зробить із твоїм у майбутньому.”</p>
<p>15 І заходився він віщувати, мовивши: “Слово Валаама, сина Беора, - слово мужа з одкритими очима;</p>
<p>16 слово того, який чує глагол Божий, який знає про задуми Всевишнього, який бачив видіння Всемогутнього, що і падає, і прозріває.</p>
<p>17 Бачу його, та не під теперішню пору; дивлюся на нього, та не зблизька. Зійде бо зірка з Якова, здійметься берло з Ізраїля, боки Моавові поторощить, і розгромить всіх синів Сета.</p>
<p>18 Заволодіють вони Едомом, підпаде Сеїр під ворожу владу, - Ізраїль же зійде вгору.</p>
<p>19 Нащадок Якова панувати стане і знищить з міста те, що лишилось.”</p>
<p>20 І уздрів він Амалека й заходився далі віщувати, мовивши: “Хоч Амалек і первенець між народами, але загине він навіки.”</p>
<p>21 Далі добачив Кенія і знову почав віщувати: “Сильний твій осідок, гніздо твоє лежить на скелі.</p>
<p>22 Але Кеній загине, Ашур полонить тебе.”</p>
<p>23 І віщим нарешті духом промовив: “Ой горе тим, хто залишиться живий, коли Бог оте здійснить!</p>
<p>24 Припливуть від хеттитів судна, підіб'ють Ашура, підіб'ють Евера, тож так само й він навіки загине.”</p>
<p>25 Устав Валаам та й пішов собі й повернувся до свого краю. А й Балак пішов своєю дорогою. </p>

<h4>Числа <span class="prim_h6">25. Розпуста в Ваал-ПеорІ 1-5; Пінхас-рятівник 6-9; нагорода йому 10-15; помста 16-18</span></h4>
<p>1 Оселивсь Ізраїль у Шіттімі, тож запопався народ блудувати з дочками Моава.</p>
<p>2 Закликали вони його на жертви своїм богам, а народ споживав і поклонявся їхнім божищам.</p>
<p>3 Ваал-Пеорові піддавсь Ізраїль, тим то гнів Господній запалав на Ізраїля.</p>
<p>4 Господь сказав Мойсеєві: “Візьми всіх чільних у народі й повісь їх (на покуту) перед Господом проти сонця, щоб палючий гнів Господній перейшов.”</p>
<p>5 І наказав Мойсей суддям Ізраїля: “Кожен з вас нехай повбиває тих з-поміж ваших людей, що пристали до Ваал-Пеора.”</p>
<p>6 Та ось приходить один із синів Ізраїля й приводить до братів своїх якусь мідіянку, перед очі Мойсея і перед очі всієї громади синів Ізраїля, що плакали коло входу до намету зборів.</p>
<p>7 Побачив те Пінхас, син Єлеазара, сина Арона священика, тож устав він з-посеред громади, вхопив списа в руку,</p>
<p>8 пішов слідом за ізраїльським чоловіком у середину шатра й пробив їх обох, ізраїльтянина та жінку, у живіт. І відвернулася пошесть від синів Ізраїля.</p>
<p>9 А полягло вже було від неї 24 000.</p>
<p>10 Господь промовив до Мойсея:</p>
<p>11 “Пінхас, син Єлеазара, сина Арона священика, одвернув обурення моє від синів Ізраїля, ревнувавши за мою честь посеред них; тим я не вигубив синів Ізраїля у моїх ревнощах. </p>
<p>12 Тож об'яви: Ось я даю йому союз миру,</p>
<p>13 що буде йому та його потомству союзом віковічного священства за те, що ревнував за свого Бога й спокутував синів Ізраїля.”</p>
<p>14 А ймення вбитого ізраїльтянина, котрого прошито разом з мідіянкою, було Зімрі, син Салу; був він князь батьківського роду Симеоніїв.</p>
<p>15 А ім'я забитої жінки мідіянки було Козбі; була вона дочкою Цура, родоначальника одного з племен мідіянських. 16. Господь промовив до Мойсея:</p>
<p>17 “Киньтеся на мідіян та повбивайте їх,</p>
<p>18 вони бо по-ворожому вчинили, підступно обдуривши Пеором та Козбі, дочкою мідіянського царя, сестрою їхньою, вбитою під час мору з-за Пеора.”</p>

<h4>Числа <span class="prim_h6">26. Новий перепис Ізраїля 1-51; поділ землі 52-56; рід левітів 57-65</span></h4>
<p>1 По тому, як мор перейшов, повідав Господь Мойсеєві та Єлеазарові, синові Арона священика:</p>
<p>2 “Перелічіть усю громаду синів Ізраїля, від двадцятьох років і старше, за батьківськими домами їхніми, усіх здатних до війська в Ізраїлі.”</p>
<p>3 І Мойсей з Єлеазаром священиком зробив їм перегляд у степах моавських, над Йорданом, проти Єрихону.</p>
<p>4 Від двадцятьох років і вище, як заповідав Господь Мойсеєві. Сини ж Ізраїля, що вийшли з Єгипетської землі, були:</p>
<p>5 Рувим, первенець Ізраїля. Сини Рувима: від Еноха - родина Енохіїв, від Паллу - родина Паллуїв.</p>
<p>6 Від Хецрона - родина Хецроніїв, від Кармі - родина Карміїв.</p>
<p>7 Це родини Рувимлян. Було їх нараховано 43 730.</p>
<p>8 Сини Паллу: Еліяв.</p>
<p>9 Сини Еліява: Немуел, Датан та Авірам; це ті Датан та Авірам, громадські радники, що ворохобилися проти Мойсея в юрбі Кораха, коли повстали були на Господа, -</p>
<p>10 земля роззявила свої щелепи й проглинула їх із Корахом; і прибічники його загинули, бо вогонь пожер 250 людей, щоб іншим була наука.</p>
<p>11 Сини ж Кораха не загинули.</p>
<p>12 Сини Симеона, за родинами їхніми: від Немуела - родина Немуеліїв, від Яміна - родина Ямініїв, від Яхіна - родина Яхініїв,</p>
<p>13 від Зераха - родина Зерахіїв, від Шаула - родина Шауліїв.</p>
<p>14 Це родини Симеоніїв, 22 200.</p>
<p>15 Сини Гада, за їхніми родинами: від Цефона - родина Цефоніїв, від Хага - родина Хагіїв, від Шуні<br> - родина Шуніїв,</p>
<p>16 від Озні - родина Озніїв, від Ері - родина Еріїв,</p>
<p>17 від Арода - родина Ародіїв, від Арелі - родина Ареліїв.</p>
<p>18 Це родини синів Гада, числом 40 500.</p>
<p>19 Сини Юди: Ер та Онан, що вмерли в Ханаан-землі. </p>
<p>20 Було ж синів Юди, за родинами їхніми: від Шели - родина Шелаїв, від Переца - родина Переціїв, від Зераха - родина Зерахіїв;</p>
<p>21 сини Переца були: від Хецрона - родина Хецроніїв, від Хамула - родина Хамуліїв.</p>
<p>22 Це родини Юди, 76 500.</p>
<p>23 Сини Іссахара, за їхніми родинами: від Толи - родина Толаїв, від Пувви - родина Пувваїв,</p>
<p>24 від Яшува - родина Яшувіїв, від Шімрона - родина Шімроніїв.</p>
<p>25 Це родини Іссахара, 64 300.</p>
<p>26 Сини Завулона, за їхніми родинами: від Середа - родина Середіїв, від Елона - родина Елоніїв, від Яхлеела - родина Яхлееліїв.</p>
<p>27 Це родини Завулона, числом 60 500.</p>
<p>28 Сини Йосифа, за їхніми родинами: Манассія та Ефраїм.</p>
<p>29 Сини Манассії: від Махіра - родина Махіріїв; а Махір мав Гілеада: від Гілеада - родина Гілеадіїв.</p>
<p>30 Це сини Гілеада: від Ієзера - родина Ієзеріїв, від Хелека - родина Хелекіїв,</p>
<p>31 від Асрієла - родина Асрієліїв, від Шехема - родина Шехеміїв,</p>
<p>32 від Шеміди - родина Шемідаїв, від Хефера - родина Хеферіїв.</p>
<p>33 У Целофхада ж, сина Хефера, не було синів, лише дочки; ймення дочок Целофхада: Махла, Ноа, Хогла, Мілка та Тірца.</p>
<p>34 Це родини Манассії, 52 700.</p>
<p>35 Сини Ефраїма, за їхніми родинами: від Шутелаха - родина Шутелахіїв, від Бехера - родина Бехеріїв, від Тахана - родина Таханіїв.</p>
<p>36 А ось сини Шутелаха: від Ерана - родина Ераніїв.</p>
<p>37 Це родини синів Ефраїма, 32 500. Це сини Йосифа, за їхніми родинами.</p>
<p>38 Сини Веніямина, за їхніми родинами: від Бели - родина Белаїв, від Ашбела - родина Ашбеліїв, від Ахірама - родина Ахіраміїв,</p>
<p>39 від Шуфама - родина Шуфаміїв, від Хуфама - родина Хуфаміїв.</p>
<p>40 Були ж у Бели сини: Ард і Нааман; від Арда - родина Ардіїв, від Наамана - родина Нааманіїв.</p>
<p>41 Це сини Веніямина, за їхніми родинами, 45 600.</p>
<p>42 Це сини Дана, за їхніми родинами: від Шухама - родина Шухаміїв; це сини Дана, за їхніми родинами.</p>
<p>43 Усіх їх числом 64 400.</p>
<p>44 Сини Ашера, за їхніми родинами: від Їмни - родина Їмніїв, від Їшві - родина Їшвіїв, від Брії - родина Бріїв.</p>
<p>45 Сини Брії: від Хевера - родина Хеверіїв, від Малкієла - родина Малкієліїв.</p>
<p>46 А ім'я дочки Ашерової було Сераха.</p>
<p>47 Це родини Ашера, числом 53 400.</p>
<p>48 Сини Нафталі, за їхніми родинами: від Яхцела - родина Яхцеліїв, від Гуні - родина Гуніїв,</p>
<p>49 від Ецера - родина Ецеріїв, від Шіллема - родина Шіллеміїв.</p>
<p>50 Це сини Нафталі, за їхніми родинами, 45 400.</p>
<p>51 Оце сини Ізраїля, що їх нараховано 601 730.</p>
<p>52 Господь промовив до Мойсея:</p>
<p>53 “Між оцими мусить бути поділена земля у спадщину, за числом імен.</p>
<p>54 У кого більше душ, тому даси більшу спадщину, а в кого менше, тому меншу; кожному наділено буде його спадщину за числом нарахованих у переписі.</p>
<p>55 Але земля розділена буде жеребом, і вони Успадкують її за іменами батьківських колін.</p>
<p>56 Як випаде жереб, так буде кожному наділене його спадкоємство, між великим та малим коліном.”</p>
<p>57 А ось число левітів, за їхніми родинами: від Гершона - родина Гершоніїв, від Кегата - родина Кегатіїв, від Мерарі - родина Мераріїв.</p>
<p>58 Це родини Леві: родина Левіїв, родина Хевроніїв, родина Махліїв, родина Мушіїв, родина Корхіїв. А Кегат мав Амрама.</p>
<p>59 Жінка ж Амрама звалась Йохеведа, дочка Леві, що народилася в нього в Єгипті; і породила вона Амрамові Арона, Мойсея та Марію, сестру їх.</p>
<p>60 В Арона ж народились Надав, Авігу, Єлеазар та Ітамар</p>
<p>61 Надав та Авігу померли, коли приносили невідповідний вогонь перед Господом.</p>
<p>62 Усіх же нараховано їх чоловічої статі від одного місяця й вище 23 000; їх не пораховано з іншими синами Ізраїля, бо не було наділено їм спадщини поміж ними.</p>
<p>63 Це ті з синів Ізраїля, що їх перелічив Мойсей з Єлеазаром священиком у степах моавських, над Йорданом, проти Єрихону.</p>
<p>64 Між ними не було вже ні одного з тих синів Ізраїля, яких перелічив був Мойсей з Ароном священиком у Синай-пустині,</p>
<p>65 сказав бо був про них Господь, вони цілком вимруть у пустелі; і справді не зосталося з них ні одного, крім Калева, сина Єфунне, та Ісуса Навина.</p>

<h4>Числа <span class="prim_h6">27. Право спадкоємства для дочок Ізраїля 1-11; Ісус Навин, заступник Мойсея 12-23</span></h4>
<p>1 Тоді приступили дочки Целофхада, сина Хефера, сина Гілеада, сина Махіра, сина Манассії, з родини Манассії, сина Йосифа. Ось імена його дочок: Махла, Ноа, Хогла, Мілка та Тірца.</p>
<p>2 І стали перед Мойсеєм та Єлеазаром священиком, перед князями й усією громадою, коло входу в намет зборів, та й кажуть:</p>
<p>3 “Батько наш помер у пустині, не був він із тієї юрби, що зібралась була проти Господа, з прибічників Кораха; помер він за свій гріх. Синів же не було в нього.</p>
<p>4 Чого б то ймення батька нашого мало зникнути з його роду тільки через те, що в нього нема сина? Дайте й нам власність між братами нашого батька.”</p>
<p>5 Виклав Мойсей їхню справу перед Господом.</p>
<p>6 Господь же сказав Мойсеєві:</p>
<p>7 “Справедливо мовлять дочки Целофхада; мусиш дати їм власність і спадщину поміж братами їхнього батька, переведеш і батьківщину їхню на них.</p>
<p>8 А синам Ізраїля скажеш: Коли хтось умре й не лишить синів, то переведете його спадщину на дочок його.</p>
<p>9 Коли ж немає дочок у нього, дасте його братам спадкоємство його.</p>
<p>10 А коли й братів немає в нього, то віддасте його спадщину братам його батька.</p>
<p>11 Коли й батько його не має братів, то віддасте спадкоємство найближчому родичеві з його родини, і він посяде його.” Це буде синам Ізраїля судова постанова, як заповідав Господь Мойсеєві.</p>
<p>12 Сказав Господь Мойсеєві: “Вийди на цю Аварім-гору та й подивись на землю, що я призначив синам Ізраїля.</p>
<p>13 І як побачиш, то приєднаєшся і ти до лона народу твого, як уже приєднався Арон, твій брат, -</p>
<p>14 за те, що обидва ви спротивились були моєму велінню у Сін-пустині, під час бунту громади, замість прославити мене перед їхніми очима при водах. Це вода Меріва, коло Кадешу в Сін-пустині.”</p>
<p>15 Мойсей же промовив до Господа:</p>
<p>16 “Нехай Господь, Бог духів усіх живих, поставить над громадою чоловіка,</p>
<p>17 щоб виступав і йшов перед ними та щоб виводив і вводив їх, щоб не була Господня громада мов та отара без пастуха.”</p>
<p>18 Повідав же Господь Мойсеєві: “Візьми собі Ісуса Навина, чоловіка, що має духа в собі, і поклади на нього твою руку.</p>
<p>19 Постав його перед Єлеазаром священиком та перед усією громадою і передай йому свою владу перед їхніми очима,</p>
<p>20 й приділи йому своєї гідности, щоб уся громада синів Ізраїля слухала його.</p>
<p>21 Стане він перед священиком Єлеазаром, а той питатиме за нього про суд Урім перед Господом; за словом його вони виходитимуть і за словом його входитимуть, він сам і всі сини Ізраїля, вся громада.”</p>
<p>22 І вчинив Мойсей так, як заповідав йому Господь; узяв він Ісуса та й поставив його перед Єлеазаром священиком та перед усією громадою;</p>
<p>23 він поклав на нього руки й передав йому владу, як заповідав Господь через Мойсея. </p>

<h4>Числа <span class="prim_h6">28. Жертви на різні святкові дні</span></h4>
<p>1 Промовив Господь до Мойсея:</p>
<p>2 “Повели синам Ізраїля й скажи їм: Пильнуйте, аби належні мені приносини, хліб мій для вогненних жертв на приємний для мене запах, приношувано мені в означений час.</p>
<p>3 Скажеш їм: Ось яку вогненну жертву маєте приносити Господеві: двоє ягнят однолітніх без вади, щодня, як повсякчасне всепалення;</p>
<p>4 одне ягня принесеш у жертву вранці, а друге надвечір;</p>
<p>5 а як офіру - одну десятину ефи питльованої муки, перемішаної з чверткою найліпшої олії.</p>
<p>6 Це повсякчасне всепалення, що було принесене на Синай-горі на приємний запах як вогненна жертва Господеві.</p>
<p>7 А як возливання - чверть гіну вина на одне ягня; у святині мусиш приносити возливання Господеві з щирого вина.</p>
<p>8 Друге ж ягня принесеш у жертву надвечір, так само офіру й возливання, як уранці, принесеш йому як вогненну жертву на приємний Господеві запах.</p>
<p>9 А суботнього дня - двоє ягнят однолітків без вади, і як офіру - дві десятини питльованої муки, перемішаної з олією, та возливання до того.</p>
<p>10 Це всепалення в суботу, щосуботи, окрім повсякчасного всепалення та возливання до нього.</p>
<p>11 Щоразу, коли настане у вас новий місяць, приноситимете на всепалення Господеві двох бичків, одного барана, семеро ягнят однолітків без вади.</p>
<p>12 А до кожного бичка - три десятини питльованої муки, перемішаної з олією, як офіру, для барана ж - дві десятини питльованої муки, перемішаної з олією, як офіру.</p>
<p>13 І для кожного ягняти по десятині питльованої муки, перемішаної з олією, як офіру - на всепалення, на приємний запах, як вогненну жертву Господеві.</p>
<p>14 Возливанням же до них будуть: пів гіна до одного бичка, третина гіна до барана й чверть гіна до кожного ягняти. Це місячне всепалення, кожного нового місяця, по всі місяці року.</p>
<p>15 Принесіте також Господеві одного козла в жертву за гріх, окрім повсякчасного всепалення, з возливанням до нього.</p>
<p>16 Першого місяця, чотирнадцятого дня місяця - Пасха Господеві.</p>
<p>17 А п'ятнадцятого дня того місяця теж свято - сім день опрісноки треба їсти.</p>
<p>18 Першого дня будуть святі збори, ніякої важкої роботи не робитимете.</p>
<p>19 Принесете вогненну жертву всепалення Господеві: двох бичків, одного барана та семеро ягнят однолітків, щоб були вони у вас без вади.</p>
<p>20 А як офіру до них - питльованої муки, перемішаної з олією, три десятини ефи на одного бичка та дві десятини на барана;</p>
<p>21 по десятині принесете на кожне з сімох ягнят;</p>
<p>22 і одного козла в жертву за гріх, щоб справити за вас покуту.</p>
<p>23 Ви принесете це крім вранішнього всепалення, всепалення повсякчасного.</p>
<p>24 Щодня при-носитимете так само, протягом сімох днів, хліб вогненної жертви на приємний Господеві запах, окрім всепалення, що приноситься щодня, та возливання до нього.</p>
<p>25 А сьомого дня будуть у вас святі збори; ніякої важкої роботи не робитимете.</p>
<p>26 У день первоплодів, коли принесете Господеві нову офіру, на свято седмиць, будуть у вас святі збори; ніякої важкої роботи не виконуватимете. </p>
<p>27 Принесете всепалення на приємний Господеві запах: двох бичків, одного барана, семеро ягнят однолітків;</p>
<p>28 а як офіру до них - питльованої муки, перемішаної з олією, три десятини ефи на одного бичка, дві десятини на барана,</p>
<p>29 по десятині на кожне з сімох ягнят;</p>
<p>30 а й одного козла, щоб справити за вас покуту.</p>
<p>31 Крім щоденного всепалення та офір, принесете ці жертви й возливання до них - усе без вади.”</p>

<h4>Числа <span class="prim_h6">29. Осінні свята: новий рік 1-6; велика покута Йом Піппурім 7-11; Кучки 12-39</span></h4>
<p>1 “Сьомого місяця, першого дня місяця, матимете святі збори; жадної важкої роботи не робитимете: буде то день гучних сурем для вас.</p>
<p>2 Принесете всепалення приємного запаху Господеві: одного бичка, одного барана, сімох ягнят однолітків без вади;</p>
<p>3 і офіру до них: питльованої муки, перемішаної з олією, три десятини на бичка, дві десятини на барана </p>
<p>4 і одну десятину на кожне з сімох ягнят,</p>
<p>5 та одного козла на жертву за гріх, щоб справити за вас покуту, -</p>
<p>6 усе те, крім місячного всепалення з офірою до нього й щоденного всепалення з офірою та возливанням до нього, - за обрядом, на приємний запах, як вогненну жертву Господеві.</p>
<p>7 А десятого дня того самого місяця будуть у вас святі збори: будете вмертвляти себе; ніякої роботи не робитимете.</p>
<p>8 І принесете у всепалення приємного запаху Господеві: одного бичка, одного барана, семеро ягнят однолітків без вади;</p>
<p>9 і до них офіру - питльованої муки, перемішаної з олією: три десятини до бичка, дві десятини до барана,</p>
<p>10 по десятині до кожного з сімох ягнят;</p>
<p>11 одного козла на жертву за гріх, окрім жертви за гріх на спокутування та щоденного всепалення з офірами й возливанням до них.</p>
<p>12 П'ятнадцятого ж дня сьомого місяця матимете святі збори; ніякої важкої роботи не виконуватимете й святкуватимете свято на честь Господа сім день.</p>
<p>13 Принесете у всепалення вогненну жертву приємного запаху Господеві: тринадцять бичків, двох баранів, чотирнадцять ягнят однолітків без вади,</p>
<p>14 з офірою до них питльованої муки, перемішаної з олією: три десятини до кожного з тринадцятьох бичків, дві десятини до кожного з двох баранів,</p>
<p>15 по десятині до кожного з чотирнадцятьох ягнят,</p>
<p>16 і одного козла як жертву за гріх, окрім всепалення щоденного з офірою та возливанням до нього.</p>
<p>17 Другого дня дванадцять бичків, двох баранів, чотирнадцятеро ягнят однолітків без вади,</p>
<p>18 з офірою й возливанням до бичків, до баранів та до ягнят, за числом, за обрядом,</p>
<p>19 і одного козла на жертву за гріх, окрім щоденного всепалення з офірою й возливанням до нього.</p>
<p>20 Третього дня одинадцять бичків, двох баранів та чотирнадцятеро ягнят однолітків без вади,</p>
<p>21 з офірою та возливанням до бичків, до баранів та ягнят, за їхнім числом, за обрядом;</p>
<p>22 і одного козла на жертву за гріх, окрім щоденного всепалення з офірою та возливанням до нього.</p>
<p>23 Четвертого дня - десятеро бичків, двох баранів, чотирнадцять ягнят однолітків без вади,</p>
<p>24 з офірою й возливанням до бичків, до баранів та до ягнят, за їхнім числом, за обрядом;</p>
<p>25 і одного козла на жертву за гріх, окрім щоденного всепалення з офірою та возливанням до нього.</p>
<p>26 П'ятого дня - дев'ятеро бичків, двох баранів, чотирнадцятеро ягнят однолітків без вади,</p>
<p>27 з офірою й возливанням до бичків, до баранів та ягнят, за числом, за обрядом,</p>
<p>28 ще й одного козла на жертву за гріх, окрім всепалення щоденного з офірою та возливанням до нього.</p>
<p>29 Шостого дня - восьмеро бичків, двох баранів, чотирнадцять ягнят однолітків без вади,</p>
<p>30 з офірою та возливанням до бичків, до баранів та ягнят, за числом, за обрядом,</p>
<p>31 ще й одного козла на жертву за гріх, окрім всепалення щоденного з офірою й возливанням до нього.</p>
<p>32 І сьомого дня - сімох бичків, двох баранів, чотирнадцять ягнят однолітків без вади,</p>
<p>33 з офірою й возливанням до бичків, до баранів і ягнят, за числом, за обрядом,</p>
<p>34 ще й одного козла на жертву за гріх, окрім щоденного всепалення з офірою й возливанням до нього.</p>
<p>35 Восьмого ж дня будуть у вас урочисті збори; ніякої важкої праці не виконуватимете.</p>
<p>36 Принесете на всепалення вогненну жертву приємного запаху Господеві: одного бичка, одного барана, сімох ягнят однолітків без вади,</p>
<p>37 з офірою та возливанням до бичка, до барана й до ягнят, за числом їхнім, за обрядом,</p>
<p>38 ще й одного козла на жертву за гріх, окрім щоденного всепалення з офірою та возливанням до нього.</p>
<p>39 Оці жертви приноситимете Господеві на ваші свята, окрім обітниць та добровільних приносин ваших на всепалення, офіру, возливання й мирні жертви ваші.”</p>

<h4>Числа <span class="prim_h6">30. Закони про обітниці</span></h4>
<p>1 Мойсей повчав синів Ізраїля згідно з усім тим, що заповідав йому Господь.</p>
<p>2 Промовив Мойсей до голів у колінах синів Ізраїля: “Ось що заповідав Господь:</p>
<p>3 Коли чоловік склав обітницю Господеві, чи заприсягся клятвою накласти на себе якесь зобов'язання, то не можна йому ламати своє слово; мусить він виконати все, що висловив устами.</p>
<p>4 А коли жінка складе обітницю Господеві, а чи візьме на себе якесь зобов'язання в домі батька свого, за її дівування,</p>
<p>5 і батько, довідавшися про її обітницю чи зобов'язання, що вона взяла на себе, нічого їй не скаже, то всі її обітниці чинні й усі її зобов'язання, що їх узяла на себе, чинні.</p>
<p>6 Коли ж батько заборонить їй того дня, як довідається про її обітниці й зобов'язання, що їх узяла вона на себе, то вони не будуть чинні, й Господь простить їй, бо її батько заборонив їй.</p>
<p>7 Якже ж вона вийде заміж, мавши на собі обітниці або зв'язавши себе якимсь необережним словом,</p>
<p>8 і чоловік її, того дня, коли довідається про те, не скаже їй нічого, то її обітниці будуть чинні й зобов'язання, що взяла їх на себе, будуть чинні.</p>
<p>9 Коли ж її чоловік того дня, як довідається, заперечить їй, то тим він зробив обітницю, що на ній, нечинною, так само й необачне слово уст її, що ним була зобов'язалась, отож Господь простить їй.</p>
<p>10 Обітниця вдови або розлученої і все те, чим вона себе зобов'язала, буде чинною для неї.</p>
<p>11 Якже ж якась жінка склала обітницю або клятьбою взяла на себе якенебудь зобов'язання в господі у свого чоловіка,</p>
<p>12 і чоловік її, довідавшись про те, не каже їй нічого, не перечить, то всі її обітниці чинні й усі зобов'язання матимуть силу.</p>
<p>13 А коли чоловік зробить їх нечинними того дня, як довідається про них, то що б не вийшло з її уст, чи то обітниці, чи зобов'язання, які вона взяла на себе, - все те буде нечинне, бо нечинними зробив їх чоловік її, тож Господь простить їй. </p>
<p>14 Усяку обітницю й усяке заприсяжене зобов'язання вмертвляти себе чоловік може потвердити й може зробити нечинним.</p>
<p>15 Коли ж її чоловік з одного дня на другий не сказав їй нічого, то тим він згодився з усіма її обітницями або з усіма зобов'язаннями, що на ній; він затвердив їх, бо мовчав того дня, коли був про них довідався.</p>
<p>16 Якже ж, довідавшись про них, зробить їх нечинними пізніше, то понесе гріх за свою жінку.”</p>
<p>17 Це установи, що повелів Господь Мойсеєві, стосовні чоловіка та жінки, батька та дочки за її дівування в батьковій господі.</p>

<h4>Числа <span class="prim_h6">31. Війна проти мідіян 1-24; розподіл здобичі 25-47; пожертви провідників 48-54</span></h4>
<p>1 Промовив Господь до Мойсея:</p>
<p>2 “Помстись на мідіянах за синів Ізраїля, і тоді приєднаєшся до своїх предків.”</p>
<p>3 Тож Мойсей звернувся до народу: “Озбройте людей поміж вами на війну, і нехай ідуть на мідіян, щоб виконати Господню помсту на мідіянах.</p>
<p>4 По тисячі чоловік із кожного коліна, від усіх колін Ізраїля, поставите до війська.”</p>
<p>5 І вибрали з-поміж тисяч Ізраїля по тисячі з коліна, 12 000 озброєних на війну.</p>
<p>6 І вислав Мойсей їх, по тисячі з коліна, на війну, їх і Пінхаса, сина священика Єлеазара; і святий посуд, і сурми для сполоху були з ним.</p>
<p>7 Вирушили вони в похід проти мідіян, як заповідав Господь Мойсеєві, і повбивали всіх чоловіків.</p>
<p>8 Поміж іншими полеглими вбили вони царів мідіянських: Еві, Рекема, Цура, Хура та Реву - п'ятьох царів мідіянських;<br> так само й Валаама, сина Беора, вбили вони мечем. </p>
<p>9 Позабирали сини Ізраїля в полон мідіянське жіноцтво та дітей, і всю скотину, й отари та здобутки їхні пограбували. </p>
<p>10 Усі ж міста їхні, де вони жили, з усіма їхніми оселями, спалили вогнем.</p>
<p>11 Узяли вони всю здобич і все награбоване, людей і товар</p>
<p>12 та й привели бранців, награбоване й здобич до Мойсея та до Єлеазара священика й до громади синів Ізраїля у табір, на степах моавських, що над Йорданом, проти Єрихону.</p>
<p>13 І вийшли Мойсей, священик Єлеазар та всі князі громадські аж поза табір їм назустріч.</p>
<p>14 І розгнівався Мойсей на воєводів, на тисячників та на сотників, які повернулися з військового походу,</p>
<p>15 та й каже до них: “Ви зоставили живими всіх жінок.</p>
<p>16 Таж то вони, за порадою Валаама, звели синів Ізраїля відступити від Господа заради Пеора; тим і кинулась пошесть на Господню громаду.</p>
<p>17 Тож повбивайте всіх дітей чоловічої статі й усіх жінок, що спізнали чоловіка, також повбивайте.</p>
<p>18 А всіх дітей жіночої статі, що ще не знали чоловіка, позоставляйте живими для себе.</p>
<p>19 Самі ж розташуйтеся поза табором сім день; кожен, хто вбив чоловіка, і кожен, хто приторкнувся до вбитого, - всі ви очиститесь на третій день і на сьомий, ви самі й бранці ваші.</p>
<p>20 І всяку одіж і всяку річ із шкури й усе, що зроблено з козячої шерсти, ще й усяку дерев'яну посудину теж очистите.”</p>
<p>21 А й священик Єлеазар сказав до бійців, що виправлялись у похід: “Ось установа закону, що Господь заповідав Мойсеєві: 22. Золото, срібло, мідь, залізо, цинк та оливо,</p>
<p>23 усе, що витримує вогонь, переведете крізь вогонь, і буде воно чистим, та нехай буде очищене також і очищаючою водою; а все те, що не витримує вогню, переведете крізь воду.</p>
<p>24 Виперете на собі одяг сьомого дня і станете чисті, а тоді ввійдете до табору.”</p>
<p>25 Промовив Господь до Мойсея:</p>
<p>26 “Перелічіть, ти, Єлеазар священик і голови родин усієї громади, скільки було взято в полон людей та скотини,</p>
<p>27 і поділіть здобич по половині між тими, хто воювали, хто ходили в похід, та між рештою громади.</p>
<p>28 Від бійців, що виправлялись у похід, візьмеш данину для Господа: одне з п'ятисот, з людей, з великої скотини, з ослів та з дрібної скотини.</p>
<p>29 Візьмеш її з їхньої половини та й оддаси священикові Єлеазарові - як жертву возношення Господеві.</p>
<p>30 А з половини, що припаде синам Ізраїля, візьмеш одне з п'ятдесяти, з людей, з великої скотини, з ослів, з дрібної скотини та з усякої іншої скотини, і віддаси левітам, що пильнують службу біля Господнього житла.”</p>
<p>31 І зробили Мойсей та Єлеазар священик так, як заповідав Господь Мойсеєві.</p>
<p>32 Було ж здобичі, що зосталась від захопленого військовим людом, дрібної скотини 675 000,</p>
<p>33 великої скотини 72 000,</p>
<p>34 ослів 61 000,</p>
<p>35 а жінок, що не знали чоловічого ложа, всіх 32 000 душ.</p>
<p>36 Половина, тобто пай тих, що виправлялись на війну, була: дрібного скота 337500;</p>
<p>37 а данина для Господа з дрібної скотини була 675;</p>
<p>38 великого скота 36000, а данина для Господа 72;</p>
<p>39 ослів 30 500, а данина для Господа 61;</p>
<p>40 людей же було 16000, а данина для Господа 32 душі.</p>
<p>41 Мойсей же віддав священикові Єлеазарові данину на жертву возношення Господеві, як повелів Господь Мойсеєві. </p>
<p>42 А половина, що випала синам Ізраїля, яку Мойсей відділив від половини, що припала військовим людям,</p>
<p>43 тобто половина, що пішла громаді, була: дрібного скота 337 500;</p>
<p>44 великого скота 36 000;</p>
<p>45 ослів 30 500;</p>
<p>46 і людей 16000 душ.</p>
<p>47 З половини, що випала синам Ізраїля, взяв Мойсей одне з п'ятидесяти, з людей та скотини, та й віддав левітам, що пильнували службу в Господній храмині, як заповідав Господь Мойсеєві.</p>
<p>48 Приступили до Мойсея воєводи, що проводили в поході, тисячники та сотники, </p>
<p>49 та й кажуть до нього: “Слуги твої перелічили всіх вояків, які були доручені нам, і не бракує в нас ні одного чоловіка.</p>
<p>50 отож ми й приносимо Господеві дар, що хто знайшов із золотих речей: обручки, ланцюжки, перстені, сережки й намиста, щоб відправити за наші душі покуту перед Господом.”</p>
<p>51 Мойсей же та Єлеазар священик узяли в них те золото: все то речі майстерної роботи.</p>
<p>52 Усього ж золота, що його тисячники та сотники принесли в жертву возношення Господеві, було 16 750 шеклів.</p>
<p>53 А прості військові затримали взяту собі здобич, тільки для себе.</p>
<p>54 І взяли Мойсей та Єлеазар священик золото в тисячників і сотників та й внесли його у намет зборів - як спомин від синів Ізраїля перед Господом. </p>

<h4>Числа <span class="prim_h6">32. Побажання колін Гада та Рувима 1-5; осторога Мойсея 6-15; нова угода 16-38; півпокоління Манассії 39-42</span></h4>
<p>1 Було ж у синів Рувима й у синів Гада багато скотини, сила-силенна. Побачили вони, що Язер-земля та Гілеад-земля були добрі для товару,</p>
<p>2 та й прийшли й кажуть до Мойсея, священика Єлеазара та князів громадських: -</p>
<p>3 “Атарот, Дівон, Язер, Німра, Хешбон, Елале, Севам, Нево та Беон,</p>
<p>4 земля, що Господь завоював перед громадою Ізраїля, - земля, добра для скотини, а в нас, рабів твоїх, така її сила!</p>
<p>5 Якщо ми знайшли, - кажуть, - ласку в твоїх очах, то дай цю землю рабам твоїм у власність; не переводь нас через Йордан!”</p>
<p>6 І відказав Мойсей синам Гада та синам Рувима: “Як? То брати ваші підуть на війну, а ви собі сидітимете тут?</p>
<p>7 Хочете знеохотити синів Ізраїля, щоб вони не йшли в ту землю, яку Господь дав їм?</p>
<p>8 Ось так зробили й батьки ваші, коли я посилав їх із Кадеш-Барне Розглянути землю.</p>
<p>9 Добрались до Ешкол-долини, подивилися собі на землю та й кинули між синів Ізраїля нехіть, щоб вони не йшли в землю, яку дав їм Господь.</p>
<p>10 Запалав тоді Господь гнівом та й поклявся словами:</p>
<p>11 Ті люди, що вийшли з Єгипту, від двадцятьох років і вище, не побачать землі, про яку я клявся Авраамові, Ісаакові та Якову, бо не були вони мені цілком слухняні,</p>
<p>12 крім Калева, сина Єфунне, кенізія, та Ісуса Навина, - ці бо завжди йшли за Господом. -</p>
<p>13 Отак зайнявся Господь гнівом проти Ізраїля і заставив його блукати пустелею сорок років, аж доки не вимер увесь той рід, що коїв речі, не благоугодні очам Божим.</p>
<p>14 І оце замість батьків ваших повстали ви, нащадки грішників, щоб іще збільшити палючий гнів Господній на Ізраїля! </p>
<p>15 Коли відвернетесь ви від нього, то він і далі триматиме цей народ у пустелі, і ви погубите цей увесь люд.”</p>
<p>16 Приступили вони тоді до Мойсея та й кажуть: “Побудуємо тут кошари для стад наших та оселі для родин наших,</p>
<p>17 а самі чимдуж озброїмось і рушимо поперед синів Ізраїля, аж доки не приведемо їх на їхні місця; родини ж наші лишаться в укріплених оселях із-за мешканців країни.</p>
<p>18 Ми не повернемось до господи нашої, поки кожен із синів Ізраїля не дістане свою спадщину.</p>
<p>19 Бо ми не хочемо ділити з ними спадкоємство по другому боці Йордану, тим що нам дістанеться наша спадщина сьогобіч Йордану, на схід сонця.”</p>
<p>20 Відрік їм Мойсей: “Коли зробите ви так, коли озброїтесь на війну перед Господом,</p>
<p>21 і кожен з вас, озброєний, перейде за Йордан перед Господом, покіль Господь не прожене ворогів своїх з-перед себе,</p>
<p>22 і покіль увесь край не буде йому підбитий, і лише по тому повернетесь, то тоді ви будете безвинні перед, Господом та перед Ізраїлем, і край оцей буде вашою власністю перед Господом.</p>
<p>23 Коли ж не зробите так, то згрішите перед Господом; затямте, що спіткає вас тоді кара за гріх ваш.</p>
<p>24 Отож будуйте собі оселі для ваших дітей та кошари для дрібної скотини, зробіть те, що висловили устами.”</p>
<p>25 Сини Гада та сини Рувима відповіли Мойсеєві: “Вчинять твої слуги так, як велить наш пан.</p>
<p>26 Діти наші й жінки наші, отари наші й уся скотина наша нехай будуть тут, і в містах Гілеада</p>
<p>27 Слуги ж твої, кожен озброєний до бою, підуть перед Господом на війну, як велить нам пан.”</p>
<p>28 Дав же Мойсей щодо них наказ Єлеазарові священикові та Ісусові Навинові й головам батьківських колін синів Ізраїля.</p>
<p>29 Сказав їм Мойсей: “Коли сини Гада й сини Рувима, усі озброєні, перейдуть з вами за Йордан, щоб воювати перед Господом, і країна буде вам підбита, тоді дасте Гілеад-землю їм у посілість.</p>
<p>30 Коли ж не перейдуть озброєні з вами, то мусітимуть оселитися з вами у Ханаан-землі.”</p>
<p>31 Сини ж Гада та сини Рувима відрекли: “Як повідав Господь твоїм слугам, так і зробимо:</p>
<p>32 перейдемо озброєні перед Господом у Ханаан-землю, але нехай наша спадщина буде нам у власність сьогобіч Йордану.”</p>
<p>33 І дав Мойсей їм, синам Гада, синам Рувима та половині коліна Манассії, Йосифового сина, царство Сихона, царя аморіїв, і царство Ога, царя Башану: землю з її містами та їхніми околицями, міста в країні довкола.</p>
<p>34 І відбудували сини Гада - Дівон, Атарот, Ароер,</p>
<p>35 Атрот-Шофан, Язер, Йогвегу,</p>
<p>36 Бет-Німру, Бет-Гаран, - укріплені міста й кошари для дрібної скотини.</p>
<p>37 Сини ж Рувима відбудували Хешбон, Елале, Кіріятаїм,</p>
<p>38 Нево, Ваал-Меон, змінивши їхні ймена, і Сівму; і дали вони назви містам, що їх побудували.</p>
<p>39 А сини Махіра, сина Манассії, двигнулися на Гілеад і посіли його, прогнавши аморіїв, що жили там.</p>
<p>40 Мойсей віддав Гілеад Махірові, синові Манассії, і він осівся там.</p>
<p>41 Яір же, син Манассії, виправився і посів містечка та й назвав їх “містечками Яіра”.</p>
<p>42 Новах вирушив і зайняв Кенат з приналежними містами та й назвав його своїм ім'ям “Новах”. </p>

<h4>Числа <span class="prim_h6">33. Місця постою від Єгипту до Сипаю 1- 15; від Синаю до Кадешу 16-36: на Гор-горі 37-40; від Гор-гори до моавських степів 41-49; присуд 50-56</span></h4>
<p>1 Ось місця, в яких отаборювалися сини Ізраїля, що вийшли полками з Єгипетської землі під проводом Мойсея та Арона.</p>
<p>2 Мойсей записував місця, з яких вони за наказом Господнім вирушали, кочувавши. Ось їхні зупинки під час походів. </p>
<p>3 Рушили вони з Рамсесу першого місяця, п'ятнадцятого дня першого місяця; другого дня після Пасхи вийшли сини Ізраїля, з піднесеною рукою, перед очима всіх єгиптян, </p>
<p>4 під час коли єгиптяни ховали тих, яких був побив Господь між ними - усіх первенців, - і коли Господь чинив суд над їхніми богами. </p>
<p>5 Рушили, отже, сини Ізраїля з Рамсесу та й отаборилися в Суккоті.</p>
<p>6 Тоді вирушили з Суккоту та й отаборилися в Етамі, що на краї пустині. </p>
<p>7 Піднялися з Етаму, звернули на Пігахірот, що проти Ваал-Цефона, та й отаборились перед Мігдолом.</p>
<p>8 Двигнувшися з Пігахіроту, перейшли серединою моря в пустиню і, промандрувавши три дні ходи в Етам-пустині, отаборились у (місцевості) Мера. </p>
<p>9 Вирушивши з Мери, прийшли в Елім; а в Елімі було 12 джерел та 70 пальм, і там вони стали табором. </p>
<p>10 Двигнувшися з Еліму, отаборились над Червоним морем. 11. Двигнувшися з-над Червоного моря, отаборились у Сін-пустині. </p>
<p>12 Вирушивши ж із Сін-пустині, стали табором у (місцевості) Дофка. </p>
<p>13; А вирушивши з Дофки, отаборилися в Алуші.</p>
<p>14 Двигнувшися з Алуша, отаборилися в Рефідимі; і не мали там знову води до пиття.</p>
<p>15 Двигнувшися ж із Рефідиму, стали табором у Синай-пустині.</p>
<p>16 Рушивши з Синай-пустині, отаборились у Ківрот-га-Таві.</p>
<p>17 А рушивши з Ківрот-га-Тави, стали табором у Хацероті.</p>
<p>18 Вирушивши з Хацероту, отаборились у Рітмі. </p>
<p>19 Вирушивши з Рітми, отаборились у Ріммон-Переці. </p>
<p>20 Вирушивши з Ріммон-Перецу, отаборилися в Лівні.</p>
<p>21 Двигнувшися з Лівни, стали табором у Ріссі.</p>
<p>22 Рушивши з Рісси, отаборились у Кегелаті.</p>
<p>23 Двигнувшися з Кегелати, отаборились під Шефер-горою.</p>
<p>24 Двигнувшися з-під Шефер-гори, отаборилися в Хараді.</p>
<p>25 Вирушивши з Харади, стали табором у Макгелоті.</p>
<p>26 Вирушивши з Макгелоту, отаборилися в Тахаті.</p>
<p>27 Вирушивши з Тахату, стали табором у Тераху.</p>
<p>28 Двигнувшися з Тераху, отаборились у (місцевості) Мітка.</p>
<p>29 Двигнувшися з Мітки, стали табором у Хашмоні.</p>
<p>30 Рушивши з Хашмони, отаборились у Мосероті.</p>
<p>31 Двигнувшися з Мосероту, отаборились у Бне-Якані.</p>
<p>32 Рушивши з Бне-Якану, отаборились у Хор-га-Гідгаді.</p>
<p>33 Двигнувшися з Хор-га-Гідгаду, стали табором у Йотваті.</p>
<p>34 Вирушивши з Йотвати, отаборилися в Авроні.</p>
<p>35 Рушивши з Аврони, стали табором в Еціон-Гевері.</p>
<p>36 Двигнувшися з Еціон-Геверу, стали табором у Сін-пустині, тобто у Кадеші.</p>
<p>37 Вирушивши ж із Сін-пустині, отаборилися на Гор-горі, на краю Едом-землі.</p>
<p>38 І зійшов Арон священик, на наказ Господній, на Гор-гору та й помер там на сороковий рік по виході синів Ізраїля з Єгипетської землі, п'ятого місяця, першого дня місяця.</p>
<p>39 Було ж Аронові 123 роки, коли він помер на Гор-горі.</p>
<p>40 Це тоді Ханаан, арадський цар, що жив у південній частині Ханаан-землі, почув про прихід синів Ізраїля.</p>
<p>41 І двигнулися вони з-під Гор-гори та й отаборилися в Цалмоні.</p>
<p>42 Вирушивши ж із Цалмони, отаборились у Пуноні.</p>
<p>43 Двигнувшися з Пунону, стали табором в Овоті.</p>
<p>44 Двигнувшися з Овоту, отаборилися в Іє-Аварімі, на границі Моава.</p>
<p>45 Рушивши з Іє-Аваріму, отаборились у Дівон-Гаді.</p>
<p>46 Рушивши з Дівон-Гаду, стали табором в Алмон-Дівлатаймі.</p>
<p>47 Двигувшися з Алмон-Дівлатайму, отаборились під Аварімськими горами, навпроти Нево.</p>
<p>48 А вирушивши з-під Аварімських гір, отаборились у степах моавських, над Йорданом, проти Єрихону.</p>
<p>49 Отаборились вони здовж Йордану від Бет-га-Ешімоту до Авел-га-Шіттіму, у степах моавських.</p>
<p>50 І промовив Господь до Мойсея у степах моавських, над Йорданом, проти Єрихону:</p>
<p>51 “Скажи синам Ізраїля й повідай їм: коли, мовляв, перейдете через Йордан у Ханаан-землю,</p>
<p>52 то проженете всіх мешканців тієї землі з-перед себе, знищите всі їхні кумири, розіб'єте всіх їхніх вилитих ідолів та всі їхні узвишшя спустошите.</p>
<p>53 Тим робом заволодієте землею й осядетеся в ній, бо вам віддав я ту землю в посідання.</p>
<p>54 Розділите ж землю за жеребом між вашими родинами; більшій дасте більшу спадщину, меншій - меншу спадщину. Поділ спадкоємства зробите за вашими батьківськими колінами. </p>
<p>55 Коли ж не виженете мешканців тієї землі з-перед себе, то ті з них, які залишаться, будуть вам колючками в очах і терниною в боках; вони допікатимуть вам у тій землі, де ви оселитесь,</p>
<p>56 і те, що мав я на думці зробити з ними, зроблю з вами.”</p>

<h4>Числа <span class="prim_h6">34. Границі обітованої землі 1-15; уповноважені 16-29</span></h4>
<p>1 Промовив Господь до Мойсея:</p>
<p>2 “Повели синам Ізраїля і повідай їм: Як прийдете в Ханаан-землю, то ось земля, що випаде вам у спадщину: край Ханаан у своїх границях.</p>
<p>3 Південна сторона простягатиметься у вас від Сін-пустині здовж границі Едому. Південна границя простягнеться вам від кінця Солоного моря на сході.</p>
<p>4 Далі піде ваша південна границя до узгір'я Акраббім і перейде у Сін та й потягнеться на південь від Кадеш-Барне, а звідти вийде до Хацар-Адару й перейде до Ацмону;</p>
<p>5 від Ацмону повернеться вона по Єгипетського потоку та й дійде до моря.</p>
<p>6 А західньою границею буде вам Велике море, воно буде вам границею від заходу.</p>
<p>7 А ось вам північна границя: від Великого моря проведете її собі до Гор-гори;</p>
<p>8 від Гор-гори проведете її до просмику Хамат, і сягне вона до Цедаду.</p>
<p>9 Далі простягнеться вона до Зіфрону й закінчиться у Хацар-Енані. Це буде для вас північна границя.</p>
<p>10 Східню границю проведете собі від Хацар-Енану до Шефаму;</p>
<p>11 потім спуститься вона від Шефаму до Рівли, на схід від Джерела, далі знову вниз торкнеться вона об східній берег Кіннерет-моря,</p>
<p>12 а звідти піде геть наниз уздовж Йордану та й вийде до Солоного моря. Такий буде ваш край з усіма його границями навколо.”</p>
<p>13 І повелів Мойсей синам Ізраїля: “Це земля, що за жеребом її дістанете як спадщину, як заповідав Господь дати її дев'ятьом з половиною колінам;</p>
<p>14 бо коліно синів Рувима й коліно синів Гада, за числом їхніх батьківських родин, а також і півколіно Манассії - вже дістали своє спадкоємство.</p>
<p>15 Двоє колін з половиною дістали вже свою спадщину потойбіч Йордану, проти Єрихону, на схід сонця.”</p>
<p>16, Промовив Господь до Мойсея:</p>
<p>17 “Ось імена мужів, що ділитимуть вам землю у спадщину: священик Єлеазар та Ісус Навин;</p>
<p>18 візьмете по одному князеві з кожного коліна, щоб розділити землю у спадщину,</p>
<p>19 А ось імення князів: з коліна Юди - Калев, син Єфунне;</p>
<p>20 з коліна синів Симеона - Самуїл, син Амігуда;</p>
<p>21 з коліна Веніямина - Елідад, син Кіслона;</p>
<p>22 з коліна синів Дана - князь Буккі, син Йоглі;</p>
<p>23 з синів Йосифа, з коліна синів Манассії - князь Ханієл, син Ефода;</p>
<p>24 з коліна синів Ефраїма - князь Кемуел, син Шіфтана;</p>
<p>25 з коліна синів Завулона - князь Еліцафан, син Парнаха;</p>
<p>26 з коліна синів Іссахара - князь Палтієл, син Азана;</p>
<p>27 з коліна синів Ашера-князь Ахігуд, син Шеломі;</p>
<p>28 з коліна синів Нафталі - князь Педагел, син Амігуда.”</p>
<p>29 Це ті, що їм Господь заповідав розділити у спадщину між синами Ізраїля Ханаан-землю.</p>

<h4>Числа <span class="prim_h6">35. Міста левітів 1-8; охоронні міста для притулку 9-15; убивця 16-21; випадкове вбивство 22-29; свідки 30-34</span></h4>
<p>1 Промовив Господь до Мойсея у степах моавських над Йорданом, проти Єрихону:</p>
<p>2 “Повели синам Ізраїля, щоб із спадкоємної посілости своєї надали левітам міста на поселення, та нехай також дадуть їм пасовиська навкруги міст.</p>
<p>3 Міста їм будуть, щоб жити там, а пасовиська для їхнього товару, для отар їхніх та для всякої худоби.</p>
<p>4 Пасовиська навкруги міст, які дасте левітам, простягатимуться від валів міста й далі в поле на тисячу ліктів навколо. </p>
<p>5 Відміряєте за містом зо східнього боку дві тисячі ліктів, із західнього боку дві тисячі ліктів і з північного боку дві тисячі ліктів, з містом посередині; і то будуть для них пасовиська навколо міст.</p>
<p>6 Міста ж, які віддасте левітам, -шість міст нехай будуть охоронні, куди міг би сховатись убивця; а крім тих дасте їм ще 42 міста.</p>
<p>7 Усіх міст, що їх віддасте левітам, буде 48, з їхніми пасовиськами.</p>
<p>8 Щождо міст, які віддасте з посілостей синів Ізраїля, то в котрого коліна їх більше, візьмете більше, а в кого менше - візьмете менше; кожне коліно дасть із своїх міст левітам згідно з тим, що успадкує.”</p>
<p>9 Господь промовив до Мойсея:</p>
<p>10 “Скажи синам Ізраїля й повідай їм: Як перейдете через Йордан у Ханаан-землю,</p>
<p>11 то виберете собі міста, щоб були вам містами захисту, щоб можна було туди втекти вбивці, який убив когось ненароком.</p>
<p>12 Міста оті будуть вам за непорушний притулок від месника, щоб убивця не загинув перше, ніж стане на суд перед громадою.</p>
<p>13 Міста ж, які ви призначите для того, будуть у вас-шість охоронних.</p>
<p>14 Три міста будуть потойбіч Йордану, а три у Ханаан-землі; то будуть міста захисту.</p>
<p>15 Для синів Ізраїля, для чужинця й для приходня, що перебуває між вами, будуть оті шість міст притулком, щоб можна було туди втекти кожному, хто б ненароком убив когось.</p>
<p>16 А коли він ударив когось залізним знаряддям так, що той помер, то він душогубець і, як душогубець, мусить бути покараний смертю.</p>
<p>17 Абож коли він ударив когось, кидавши каменюку, від якої можна загинути, так, що той помер, то він душогубець і, як душогубець, мусить бути покараний смертю. </p>
<p>18 Абож коли ударив когось чимсь дерев'яним, що ним можна вбити, і той помер, то він душогубець і, як душогубець, мусить бути покараний смертю.</p>
<p>19 Кровомесник сам може скарати душогубця; будь його десь зустріне, то сам може його вбити.</p>
<p>20 Коли хтось із ненависти штовхне когонебудь або навмисне кине щось на когонебудь так, що той помре,</p>
<p>21 або, ворогуючи, вдарить його рукою так, що той помре, то вбивця мусить умерти; він - душогубець; кровомесник може вбити душогубця, як тільки зустріне його.</p>
<p>22 Коли ж випадком, не ворогуючи, штовхне когонебудь або кине на когонебудь чимось не навмисне,</p>
<p>23 абож, не бачивши того, пустить на нього каменем, від якого можна вмерти, і коли той справді помре, а він же не ворогував з ним і не бажав йому зла, - </p>
<p>24 то нехай громада розсудить згідно з цими правилами між тим, хто вдарив, та кровомесником, </p>
<p>25 і вирятує вбивцю з рук кровомесника та поверне його назад до міста захисту, куди він був утік; він пробуде в ньому аж до смерти первосвященика, помазаного святим миром.</p>
<p>26 Коли ж убивця вийде за межі міста захисту, куди був утік,</p>
<p>27 і кровомесник зустріне його за межами міста захисту й уб'є його, він не буде винний;</p>
<p>28 бо вбивця мусить сидіти у своєму охоронному місті аж до смерти первосвященика, і лише по смерті первосвященика може повернутись у свою власну землю.</p>
<p>29 Ці веління будуть вам установою правосуддя для ваших потомків, де б вони не осілися.</p>
<p>30 Кожного, хто вб'є людину, після переслухання свідків, треба вбити; одного лише свідка не вистачає, щоб засудити когось на смерть.</p>
<p>31 Не прийматимете викупу за душогубця, який повинен умерти: він мусить умерти.</p>
<p>32 Не прийматимете викупу й за такого, хто втікши з міста захисту, хоче повернутися і жити у своїй землі перед смертю первосвященика.</p>
<p>33 Не допускайте, щоб осквернилася земля, де ви живете; кров бо оскверняє землю, і нічим не можна очистити землю від пролитої на неї крови, як тільки кров'ю того, хто кров пролив.</p>
<p>34 Не оскверняйте землю, на якій живете й серед якої живу я, бо я - Господь, який живу серед синів Ізраїля.” </p>

<h4>Числа <span class="prim_h6">36. Дочки Целофхада 1-12; закінчення 13</span></h4>
<p>1 Батьки-голови в родині синів Гілеада, сина Махіра, сина Манассії, з родини синів Йосифа, приступили й промовили перед Мойсеєм та перед князями, батьками-головами синів Ізраїля,</p>
<p>2 кажучи: “Господь заповідав нашому панові пороздавати синам Ізраїля землю у спадщину за жеребом; і панові нашому було заповідано від Господа передати спадщину Целофхада, нашого брата, його дочкам.</p>
<p>3 Коли ж вони вийдуть заміж за когонебудь із синів інших колін Ізраїля, їхня спадщина буде віднята від спадщини наших батьків і додана до спадщини того коліна, до якого вони пристануть, і тим робом, зменшиться спадщина, яка припала нам за жеребом.</p>
<p>4 Та як у синів Ізраїля настане ювілей, то їхня спадщина приєднається до того коліна, до котрого вони пристануть, і батьківський приділ нашого коліна зменшиться їхньою спадщиною.”</p>
<p>5 Тоді Мойсей, за Господнім наказом, повелів синам Ізраїля таке: “Правду каже коліно синів Йосифа.</p>
<p>6 Ось що заповідав Господь про дочок Целофхада: Нехай собі виходять заміж за того, хто їм довподоби, аби лише виходили за когонебудь з родини їхнього батьківського коліна</p>
<p>7 та щоб ніяке спадкоємство синів Ізраїля не переходило від коліна до коліна, бо кожен із синів Ізраїля має залишитися при спадщині свого батьківського коліна.</p>
<p>8 Отож кожна дочка, що успадкує батьківщину в якомусь коліні синів Ізраїля, повинна вийти заміж за когонебудь із родини свого батьківського коліна, щоб кожен із синів Ізраїля зберіг свою батьківщину,</p>
<p>9 і щоб спадщина не переходила від одного коліна до другого, а щоб кожне коліно синів Ізраїля трималося свого спадкоємства.”</p>
<p>10 Як заповідав Господь Мойсеєві, так і вчинили дочки Целофхада.</p>
<p>11 І повиходили Махла, Тірца, Хогла, Мілка та Ноа, дочки Целофхада, заміж за синів своїх дядьків,</p>
<p>12 повіддавалися за чоловіків з родин синів Манассії, сина Йосифа, і таким робом їхня спадщина залишилась при коліні їхньої батьківської родини.</p>
<p>13 Ось такі заповіді й присуди, що їх дав Господь через Мойсея синам Ізраїля у степах моавських, над Йорданом, проти Єрихону. </p>

</body>
</html>
