<h2></h2>

<h4>ПРОРОК АГГЕЙ <span class="prim_h6">1. Відбудова храму</span></h4>
<p>1 Другого року царя Дарія, першого дня шостого місяця, надійшло через пророка Аггея до Зоровавела, сина Шалтієла, правителя Юдеї, і до Ісуса, сина Йоцадака, первосвященика, таке слово Господнє: </p>
<p>2 «Так говорить Господь сил: Цей народ каже: Не настав ще час відбудувати дім Господній.»</p>
<p>3 І надійшло через пророка Аггея таке слово Господнє: </p>
<p>4 «То це вам сидіти час у ваших вигідних домах, тоді як дім цей лежить у руїнах?»</p>
<p>5 Оце ж так каже Господь сил: «Розважте добре путі ваші!</p>
<p>6 Ви сіяли багато, але зібрали мало; їсте, але не до наситу, п'єте, та не впиваєтеся, вдягаєтесь, та вам не тепло і заробітчанин заробляє в гаманець дірявий.»</p>
<p>7 Так говорить Господь сил: «Розважте добре путі ваші!</p>
<p>8 Йдіть у гори, приносьте дерево й будуйте дім: він буде мені довподоби, і я звеличаний буду, - каже Господь.</p>
<p>9 Ви сподівалися багато, а вийшло мало; коли ж ви принесли те додому, я його розвіяв. Чому? - слово Господа сил. Тому, що дім мій лежить у руїнах, а ви хапаєтеся кожен до свого дому. </p>
<p>10 Тому небо затримало росу над вами, й земля затримала врожай свій. </p>
<p>11 Я поклав посуху на землю й на гори, на хліб, на молоде вино, на олію й на все, що земля родить, на людину й на скотину, й на всяку працю рук.»</p>
<p>12 Тоді Зоровавел, син Шалтієла, та Ісус, син Йоцадака, первосвященик, і ввесь останок народу послухалися голосу Господа, Бога свого, і слів пророка Аггея, тому що його послав Господь, Бог їхній, і народ злякався Господа. </p>
<p>13 І сказав Аггей, Господній посол, згідно з дорученням Господнім, до народу: «Я з вами» - слово Господнє.</p>
<p>14 І збудив Господь дух Зоровавела, сина Шалтієла, правителя Юдеї, та дух Ісуса, сина Йоцадака, первосвященика, і дух усього останку народу, й вони пішли й узялися до роботи в домі Господа сил, Бога свого,</p>
<p>15 двадцять четвертого дня, шостого місяця, другого року царя Дарія.</p>

<h4>ПРОРОК АГГЕЙ <span class="prim_h6">2. Слава відбудованого храму 1-9; запит до священиків 10-19; обіцянка Зоровавелові 20-23</span></h4>
<p>1 Сьомого місяця, двадцять першого дня, надійшло через пророка Аггея таке слово Господнє:</p>
<p>2 «Скажи Зоровавелові, синові Шалтієла, правителеві Юдеї, та Ісусові, синові Йоцадака, первосвященикові, й останкові народу: </p>
<p>3 Хто зоставсь між вами, що бачив дім цей у першій його славі? Яким ви його бачите тепер? Чи не здається він наче ніщо в очах ваших? </p>
<p>4 Та ти, Зоровавеле, кріпися! - слово Господнє; кріпись і ти, Ісусе, сину Йоцадака, первосвященику! Кріпись, увесь народе краю, - слово Господнє. До праці! Я бо з вами,- слово Господа сил. </p>
<p>5 Союз, що я був заключив з вами, як ви виходили з Єгипту, і дух мій пробуває між вами; тож не бійтесь!</p>
<p>6 Бо так каже Господь сил: Ще трохи, і я потрясу небом й землею, морем й сушею.</p>
<p>7 Я потрясу всіма народами, і прийдуть скарби всіх народів, і я сповню дім цей славою, - каже Господь сил.</p>
<p>8 Мені належить срібло, мені - золото, слово Господа сил. </p>
<p>9 Слава цього останнього дому буде більша, ніж першого, каже Господь сил, і я цьому місцю дам мир», - слово Господа сил.</p>
<p>10 Двадцять четвертого дня дев'ятого місяця, другого року Дарія, надійшло через пророка Аггея таке слово Господнє:</p>
<p>11 «Так говорить Господь сил: Спитай у священиків про закон.</p>
<p>12 Якби хтось ніс у полі одежі посвячене м'ясо й доторкнувсь полою до хліба чи до вина, чи до олії, чи до якоїнебудь їжі - чи воно освятиться?» Священики у відповідь сказали: «Ні!» </p>
<p>13 Тоді Аггей спитав: «А якби хтось, нечистий через дотик до трупа, доторкнувсь цього всього, чи воно стане нечистим?» Священики у відповідь сказали: «Стане нечистим.»</p>
<p>14 І відповів Аггей і мовив: «Отак воно і з цим народом, отак воно з цим людом передо мною, - слово Господнє, - отак воно з ділами рук їхніх і з тим, що вони там приносять у жертву - воно нечисте.</p>
<p>15 Тепер розважте, прошу, добре у вашім серці, віднині і надалі! Як іще не було покладено каменя на камені в Господнім храмі, </p>
<p>16 за ввесь той час, прийде бувало хтось до купи, де мало б бути двадцять мірок зерна, а в ній - десять; прийде до куфи, щоб зачерпнути п'ять десяток, а в ній - двадцять; </p>
<p>17 Карав я вас іржею, жовтяком і градом побив усю працю рук ваших, та ви до мене не повернулися, - слово Господнє.</p>
<p>18 Розважте, прошу, добре у вашім серці віднині і надалі - від двадцять четвертого дня, дев'ятого місяця від дня, коли закладено храм Господній, розважте, </p>
<p>19 чи є зерно ще у коморі? Та й виноград, смоква, ґранатина й маслина - теж не вродили? Від цього ж дня я поблагословлю вас.»</p>
<p>20 І надійшло слово Господнє до Аггея вдруге, двадцять четвертого дня місяця:</p>
<p>21 «Скажи так до Зоровавела, правителя Юдеї: Я потрясу небом й землею,</p>
<p>22 і переверну царські престоли й знищу силу царств народів. Я перекину колісниці та тих, що на них їздять; коні з верхівцями попадають - кожний від меча свого товариша. </p>
<p>23 Того дня, - слово Господа сил, - я візьму тебе, Зоровавеле, сину Шалтієла, слуго мій, - слово Господнє, - і ти будеш у мене, немов печатний перстень, бо я вибрав собі тебе», - слово Господа сил. </p>

</body>
</html>
