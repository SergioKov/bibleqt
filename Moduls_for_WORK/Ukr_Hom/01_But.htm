<h2></h2>

<h4>Буття <span class="prim_h6">1. Сотворення всесвіту: світло й небозвід 1-8; земля 9-13; небесні світила 14-19; птахи та водяні єства 20-23; суходіл, тварини, люди 24-31</span></h4>
<p>1 На початку сотворив Бог небо й землю.</p>
<p>2 Земля ж була пуста й порожня та й темрява була над безоднею, а дух Божий ширяв над водами.</p>
<p>3 І сказав Бог: "Нехай буде світло!" І настало світло.</p>
<p>4 І побачив Бог світло, що воно добре та й відділив Бог світло від темряви.</p>
<p>5 Назвав же Бог світло - день, а темряву назвав ніч. І був вечір і був ранок - день перший.</p>
<p>6 Тоді сказав Бог: "Нехай посеред вод буде твердь і нехай вона відділяє води від вод!"</p>
<p>7 І зробив Бог твердь і відділив води, що під твердю, від вод, що над твердю. Тож сталося так.</p>
<p>8 І назвав Бог твердь - небо. І був вечір і був ранок - день другий.</p>
<p>9 Тоді сказав Бог: "Нехай зберуться води, що під небом, в одне місце і нехай з'явиться суша." І так сталося.</p>
<p>10 І назвав Бог сушу - земля, а збір вод назвав морями. І побачив Бог, що воно добре.</p>
<p>11 Бог сказав: "Нехай земля зростить рослини: траву, що розсіває насіння, і плодові дерева, що родять плоди з насінням, за їхнім родом на землі." І так сталося.</p>
<p>12 І вивела земля з себе рослини: траву, що розсіває насіння за своїм родом, і дерева, що родять плоди з насінням у них, за їхнім родом. І побачив Бог, що воно добре.</p>
<p>13 І був вечір і був ранок - день третій.</p>
<p>14 Тоді сказав Бог: "Нехай будуть світила на тверді небесній, щоб відділяти день від ночі й нехай вони будуть знаками для пір (року), для днів і років;</p>
<p>15 нехай будуть світила на тверді небесній, щоб освітлювати землю." І так сталося.</p>
<p>16 І зробив Бог два великі світила: світило більше - правити днем, а світило менше - правити ніччю, і зорі.</p>
<p>17 І примістив їх Бог на тверді небесній, щоб освітлювати землю,</p>
<p>18 та правити днем і ніччю і відділяти світло від темряви. І побачив Бог, що воно добре.</p>
<p>19 І був вечір і був ранок - день четвертий.</p>
<p>20 Тоді сказав Бог: "Нехай закишать води живими створіннями й нехай птаство літає над землею попід твердю небесною."</p>
<p>21 І сотворив Бог великих морських потвор і всілякі живі створіння, що повзають та кишать у воді, за їхнім родом, і всіляке птаство крилате за його родом. І побачив Бог, що воно добре;</p>
<p>22 і благословив їх Бог, кажучи: "Будьте плідні і множтеся та наповняйте воду в морях, і птаство нехай множиться на землі."</p>
<p>23 І був вечір і був ранок - день п'ятий.</p>
<p>24 Тоді сказав Бог: "Нехай земля виведе з себе живі створіння за їхнім родом: скотину, плазунів і диких звірів за їхнім родом." І сталося так.</p>
<p>25 І сотворив Бог диких звірів за їхнім родом, скотину за родом її, і всіх земних плазунів за їхнім родом. І побачив Бог, що воно добре.</p>
<p>26 Тож сказав Бог: "Сотворімо людину на наш образ і на нашу подобу, і нехай вона панує над рибою морською, над птаством небесним, над скотиною, над усіма дикими звірями й над усіма плазунами, що повзають на землі."</p>
<p>27 І сотворив Бог людину на свій образ; на Божий образ сотворив її; чоловіком і жінкою сотворив їх.</p>
<p>28 І благословив їх Бог і сказав їм: "Будьте плідні й множтеся і наповняйте землю та підпорядковуйте її собі; пануйте над рибою морською, над птаством небесним і над усяким звірем, що рухається по землі."</p>
<p>29 По тому сказав Бог: "Ось я даю вам усяку траву, що розсіває насіння по всій землі, та всяке дерево, що приносить плоди з насінням: вони будуть вам на поживу.</p>
<p>30 Всякому ж дикому звіреві, всякому небесному птаству, всьому, що повзає по землі й має в собі живу душу, я даю на поживу всяку зелень трав." І так сталося.</p>
<p>31 І побачив Бог усе, що створив: і воно було дуже добре. І був вечір і був ранок - день шостий.</p>

<h4>Буття <span class="prim_h6">2. Суботній відпочинок 1-3; Едем 4-9; джерела та ріки 10-14; доручення людині 15-17; людина й тварини 18-20; жінка 21-25</span></h4>
<p>1 Так закінчено небо й землю з усіма її оздобами.</p>
<p>2 Бог закінчив сьомого дня своє діло, що його творив був, і спочив сьомого дня від усього свого діла, що творив був.</p>
<p>3 І благословив Бог сьомий день і освятив його; того бо дня спочив Бог від усього свого діла, що творячи зробив був.</p>
<p>4 Таке було походження неба й землі, коли сотворено їх. - Коли Господь Бог творив небо й землю,</p>
<p>5 не було ще на землі ніякої польової рослини й не росла ще ніяка трава на полі, бо Господь Бог не посилав дощу на землю, і не було людини, щоб порати землю.</p>
<p>6 Але виходила волога з землі й напувала всю поверхню землі.</p>
<p>7 Тоді Господь Бог утворив чоловіка з земного пороху та вдихнув йому в ніздрі віддих життя, і чоловік став живою істотою.</p>
<p>8 Господь Бог насадив сад у Едемі, на сході, й оселив там чоловіка, що його був утворив.</p>
<p>9 І виростив Господь Бог із землі всяке дерево, принадне на погляд і добре для поживи, і дерево життя посеред саду та й дерево пізнання добра й зла.</p>
<p>10 З Едему ж виходила ріка, щоб зрошувати сад, і звідти розділялась вона на чотири течії.</p>
<p>11 Ім'я першої - Пішон; це та, що обтікає ввесь Хавіла-край, де є золото.</p>
<p>12 А золото цього ж краю добре. Там же є пахуча смола й онікс-камінь.</p>
<p>13 Ім'я другої ріки - Гіхон; вона обтікає ввесь Куш-край.</p>
<p>14 Ім'я третьої ріки - Тигр; вона тече на схід від Ашшуру. Четверта ж ріка - Ефрат.</p>
<p>15 Узяв Господь Бог чоловіка й осадив його в Едемському саді порати його й доглядати його.</p>
<p>16 Та й дав Господь Бог чоловікові таку заповідь: "З усякого дерева в саду їстимеш;</p>
<p>17 з дерева ж пізнання добра й зла не їстимеш, бо того самого дня, коли з нього скуштуєш, напевно вмреш."</p>
<p>18 Тоді сказав Господь Бог: "Не добре чоловікові бути самому; сотворю йому поміч, відповідну для нього."</p>
<p>19 І сотворив Господь Бог з землі всіляких польових звірів і всіляких птахів піднебесних і привів їх до чоловіка побачити, як він назве їх; як саме чоловік назве кожне живе сотворіння, щоб воно так і звалось.</p>
<p>20 І дав чоловік назви всякій скотині, всякому птаству піднебесному і всякому звіреві польовому, але для чоловіка не знайшлося помочі, йому придатної.</p>
<p>21 Тоді Господь Бог навів глибокий сон на чоловіка, і коли він заснув, узяв одне з його ребер і затулив те місце тілом.</p>
<p>2 Потім з ребра, що його взяв від чоловіка, утворив Господь Бог жінку і привів її до чоловіка.</p>
<p>23 І чоловік сказав: "Це справді кість від моїх костей і тіло від мого тіла. Вона зватиметься жінкою, бо її взято від чоловіка."</p>
<p>24 Так то полишає чоловік свого батька й матір і пристає до своєї жінки, і стануть вони одним тілом.</p>
<p>25 А були вони обоє, чоловік і його жінка, нагі, та (одне одного) не соромилися. </p>

<h4>Буття <span class="prim_h6">3. Спокуса та падіння 1-7; викриття провини 8-13; кари 14-20; вигнання з раю 21-24</span></h4>
<p>1 З усіх же польових звірів, що їх сотворив Господь Бог, найхитріший був змій. Він і сказав до жінки: "Чи справді Господь Бог велів вам не їсти ні з якого дерева, що в саді?"</p>
<p>2 Жінка відповіла змієві: "Нам дозволено їсти плоди з дерев, що в саді.</p>
<p>3 Тільки плід з дерева, що посеред саду, Бог наказав нам: "не їжте його, ані не доторкайтесь, а то помрете"."</p>
<p>4 І сказав змій до жінки: "Ні, напевно не помрете!</p>
<p>5 Бо знає Бог, що коли скуштуєте його, то відкриються у вас очі, і ви станете, як Бог, що знає добро й зло."</p>
<p>6 Тож побачила жінка, що дерево було добре для поживи й гарне для очей і приманювало, щоб усе знати; і взяла з нього плід та й скуштувала й дала чоловікові, що був з нею, і він теж скуштував.</p>
<p>7 Тоді відкрилися їм обом очі, й вони пізнали, що вони нагі; тим то позшивали смоківне листя і поробили собі пояси.</p>
<p>8 Але почули вони луну від Господа Бога, що ходив собі садом під час денної прохолоди, і сховався чоловік із своєю жінкою від Господа Бога серед дерев саду.</p>
<p>9 Тоді Господь Бог покликав чоловіка і спитав його: "Де ти?"</p>
<p>10 Той відповів: "Я чув твою луну у саді й злякався, бо я нагий, тож і сховався."</p>
<p>11 Він же сказав: "Хто тобі сказав, що ти нагий? Чи не їв ти з дерева, що я наказав тобі не їсти?"</p>
<p>12 Чоловік відповів: "Жінка, яку ти дав мені, щоб була зо мною, дала мені з дерева, і я їв."</p>
<p>13 Тоді Господь Бог сказав до жінки: "Що ти це наробила?" Жінка відповіла: "Змій обманув мене, і я їла."</p>
<p>14 Отож Господь Бог сказав до змія: "За те, що ти вчинив це, будь проклятий з-поміж; усякої скотини та з-поміж усіх диких звірів. На череві твоїм будеш повзати і їстимеш землю по всі дні життя твого.</p>
<p>15 Я покладу ворожнечу між тобою і жінкою і між твоїм потомством та її потомством. Воно розчавить тобі голову, а ти будеш намагатися ввіп'ястися йому в п'яту."</p>
<p>16 А жінці сказав: "Помножу вельми болі твої і твою вагітність, в болях будеш народжувати дітей. І тягти буде тебе до твого чоловіка, а він буде панувати над тобою."</p>
<p>17 Адамові ж сказав: "За те, що ти послухав голос твоєї жінки і їв з дерева, з якого я наказав тобі не їсти, проклята земля через тебе. В тяжкім труді живитимешся з неї по всі дні життя твого.</p>
<p>18 Терня й будяки буде вона тобі родити, і їстимеш польові рослини.</p>
<p>19 В поті лиця твого їстимеш хліб твій, доки не вернешся в землю, що з неї тебе взято; бо ти є порох і вернешся в порох."</p>
<p>20 Тоді Адам дав своїй жінці ім'я Ева, бо вона була мати всіх живих.</p>
<p>21 Та й зробив Господь Бог Адамові та його жінці одежу з шкури і одягнув їх.</p>
<p>22 І сказав Господь Бог: "Оце чоловік став, як один з нас, знаючи добро і зло. Тож тепер, аби лишень він не простяг своєї руки й не взяв ще й з дерева життя, а з'ївши, не став жити повіки!"</p>
<p>23 Тому вислав його Господь Бог з Едемського саду порати землю, що з неї був він узятий.</p>
<p>24 І вигнав він Адама й поставив від сходу до Едемського саду херувима з полум'яним миготливим мечем, щоб стерегти дорогу до дерева життя.</p>

<h4>Буття <span class="prim_h6">4. Пастух та рільник 1-16; потомство Каїна 17-22; Ламех та його жінки 23-24; Сет 25-26</span></h4>
<p>1 Адам спізнав Еву, свою жінку: вона зачала й породила Каїна та й сказала: "Я придбала людину з Господньої ласки."</p>
<p>2 Потім вродила також брата його Авеля. Авель був вівчар, а Каїн порав землю.</p>
<p>3 По якомусь часі Каїн приніс Господеві жертву з плодів ріллі.</p>
<p>4 Та й Авель приніс жертву - з первістків свого дрібного скоту, і то з найгладкіших. І споглянув Господь на Авеля і на його жертву,</p>
<p>5 на Каїна ж і на його жертву не споглянув. Розсердився Каїн вельми і похмурнів.</p>
<p>6 І сказав Господь до Каїна: "Чого ти розсердився? Чому похмурнів?</p>
<p>7 Коли чиниш добре, будь погідний, а коли ні - гріх на порозі чигає: він і так оволодів тобою, але мусиш над ним панувати."</p>
<p>8 І сказав Каїн до Авеля, свого брата: "Ходімо но в поле." І коли вони були в полі, Каїн напав на Авеля, свого брата, й убив його.</p>
<p>9 Тоді Господь сказав до Каїна: "Де Авель, брат твій?" Той відповів: "Не знаю. Хіба я сторож брата мого?"</p>
<p>10 А Господь промовив: "Що ти вчинив? Ось голос крови брата твого кличе до мене з землі.</p>
<p>11 Тепер же проклятий ти від землі, що відкрила свої уста, щоб прийняти кров брата твого з твоєї руки.</p>
<p>12 Коли оброблятимеш землю, вона вже більше не дасть тобі свого врожаю. Втікачем і волоцюгою будеш на землі."</p>
<p>13 І сказав Каїн до Господа: "Кара гріху мого занадто велика, щоб її винести!</p>
<p>14 Проганяєш оце мене сьогодні з цієї землі, й від лиця твого мушу ховатись і втікачем та волоцюгою маю бути на землі; і перший, хто мене зустріне, вб'є мене."</p>
<p>15 Тоді Господь сказав до нього: "Якщо хтось уб'є Каїна, то зазнає помсти всемеро." Та й поклав Господь на Каїні знак, щоб не вбивав його той, хто зустріне його.</p>
<p>16 І відійшов Каїн від лиця Господа й оселився в краю Нод, на схід від Едему.</p>
<p>17 Каїн спізнав свою жінку, і вона зачала й вродила Еноха; він збудував також місто й назвав це місто іменем свого сина - Енох.</p>
<p>18 В Еноха ж народився Ірад; Ірад породив Мегуяела; Мегуяел породив Матусаїла; Матусаїл породив Ламеха.</p>
<p>19 Ламех узяв собі дві жінки: одній було на ім'я Ада, а ім'я другій Цілла.</p>
<p>20 Ада породила Явала. Він був батько тих, що живуть у шатрах і випасають худобу.</p>
<p>21 Ім'я брата його Ювал. Цей був батьком усіх гуслярів та дударів.</p>
<p>22 Цілла ж і собі породила Тувал-Каїна, що кував з міді й заліза всяке знаряддя. Сестра Тувал-Каїна була Наама.</p>
<p>23 Ламех сказав своїм жінкам: "Адо й Цілло, слухайте мій голос. Жінки Ламехові, зважайте на моє слово; бо я забив чоловіка за мою рану, а дитя (у відплату) за синяк.</p>
<p>24 Як за Каїна була всемеро помста, то за Ламеха в сімдесят сім разів."</p>
<p>25 Тоді Адам знову спізнав свою жінку, й вона вродила сина й назвала його Сет, бо, мовляв, Бог дав мені другого нащадка замість Авеля, що його вбив Каїн.</p>
<p>26 У Сета теж народився син, і він дав йому ім'я Енос. І тоді почали закликати ім'я Господнє.</p>

<h4>Буття <span class="prim_h6">5. Від Адама до Ноя 1-32</span></h4>
<p>1 Ось книга родоводу Адама. Коли Бог сотворив людину, він створив її на подобу Божу.</p>
<p>2 Сотворив він їх - чоловіка й жінку, і благословив їх, і дав їм ім'я "людина" тоді, коли сотворив їх.</p>
<p>3 Як прожив Адам 130 років, то народився в нього син на його подобу й на його образ, і дав він йому ім'я Сет.</p>
<p>4 Віку ж Адамового, після того, як народився Сет, було 800 років, і породив він інших синів і дочок.</p>
<p>5 Всього прожив Адам 930 років і аж тоді помер.</p>
<p>6 Як Сетові було 105 років, народився в нього Енос,</p>
<p>7 а породивши його, жив Сет ще 807 років і породив синів та дочок.</p>
<p>8 Всього Сет прожив 912 років аж тоді помер.</p>
<p>9 Як Еносові було 90 років, народився в нього Кинан,</p>
<p>10 а породивши його, жив Енос ще 815 років і породив інших синів і дочок.</p>
<p>11 Усього прожив Енос 905 років і по тому помер.</p>
<p>12 Як Кинанові було 70 років, породив він Магалалієла,</p>
<p>13 а породивши його, жив Кинан ще 840 років і зродив синів та дочок.</p>
<p>14 Всього прожив Кинан 910 років і по тому помер.</p>
<p>15 Як Магалалієлові було 65 років, він породив Яреда,</p>
<p>16 а породивши його, жив Магалалієл ще 830 років і породив інших синів та дочок.</p>
<p>17 Усього прожив Магалалієл 895 років і тоді помер.</p>
<p>18 Як Яредові було 162 роки, він породив Еноха,</p>
<p>19 а породивши його, жив Яред ще 800 років і породив інших синів та дочок.</p>
<p>20 Усього прожив Яред 962 роки й по тому помер.</p>
<p>21 Як Енохові було 65 років, він породив Матусаїла.</p>
<p>22 Енох же ходив з Богом, а породивши Матусаїла, жив іще 300 років і породив інших синів та дочок.</p>
<p>23 Усього прожив Енох 365 років.</p>
<p>24 Енох ходив з Богом, та не стало його, бо Бог узяв його.</p>
<p>25 Як Матусаїлові було 187 років, він породив Ламеха,</p>
<p>26 а породивши його, Матусаїл жив ще 782 роки і породив інших синів та дочок.</p>
<p>27 Усього прожив Матусаїл 969 років і по тому помер.</p>
<p>28 Як Ламехові було 182 роки, він породив сина,</p>
<p>29 і дав йому ім'я Ной, кажучи: "Цей порадує нас у нашій праці та й у трудах рук наших, що їх зазнаємо від ріллі, проклятої Богом."</p>
<p>30 А породивши Ноя, жив Ламех ще 595 років, і народились у нього інші сини та дочки.</p>
<p>31 Всього прожив Ламех 777 років і тоді помер.</p>
<p>32 Як Ноєві було 500 років, він породив Сима, Хама та Яфета.</p>

<h4>Буття <span class="prim_h6">6. Занепад звичаїв 1-4; заповідження кари 5-8; Ной 9-12; споруда ковчегу 13-22</span></h4>
<p>1 І сталось, як почали люди множитися на землі та народилися в них дочки,</p>
<p>2 побачили сини Божі людських дочок, що були гарні, та й стали брати їх собі за жінок, хто котру вподобав.</p>
<p>3 І сказав Господь: "Не перебуватиме дух мій у чоловікові назавжди, бо він також є тіло, й тому віку його буде 120 років."</p>
<p>4 Були ж того часу велетні на землі - були вони й потім, коли сини Божі жили з дочками людськими, й ці їм родили. То були славетні велети давнини.</p>
<p>5 Побачив Господь, що людська злоба на землі велика та що всі думки й помисли сердець увесь час тільки злі,</p>
<p>6 і жалував, що створив людину на землі, тож на серці йому стало важко;</p>
<p>7 і сказав: "Знищу з лиця землі людину, яку я сотворив: людину, скотину, плазунів і птиць піднебесних, бо каюсь, що створив їх."</p>
<p>8 Та Ной здобув ласку в очах Господніх.</p>
<p>9 Ось родовід Ноя. Ной був чоловік праведний і досконалий між сучасниками; він ходив з Богом.</p>
<p>10 Ной мав трьох синів: Сима, Хама та Яфета.</p>
<p>11 Але земля зіпсувалася супроти Бога і була переповнена насильства.</p>
<p>12 Глянув Бог на землю, а ось вона зіпсована, бо кожне тіло занапастило свою путь на землі.</p>
<p>13 І сказав Бог до Ноя: "Я ухвалив покласти кінець кожному тілу, бо земля переповнена насильством через них. Отож я знищу їх разом із землею.</p>
<p>14 Зроби собі ковчег із соснового дерева. Зробиш його з переділами й просмолиш його зсередини та ззовні смолою.</p>
<p>15 Зробиш його так: триста ліктів завдовжки, п'ятдесят завшир і тридцять заввиш.</p>
<p>16 Дах зробиш у ковчезі й зведеш його на один лікоть вище. Двері в ковчезі зробиш збоку. Збудуєш його поверхами: долішній, середній і верхній.</p>
<p>17 Оце я наведу потоп вод на землю, щоб вигубити під небом всяке тіло, що в ньому віддих життя. Все, що є на землі, загине.</p>
<p>18 Але з тобою я зроблю союз. Ти ввійдеш у ковчег, ти, твої сини, твоя жінка й жінки твоїх синів з тобою.</p>
<p>19 З усього, що живе, з усякого тіла введеш у ковчег подвоє з кожного роду, щоб зберегти їх живими з тобою. Нехай будуть самець і самиця,</p>
<p>20 З кожного роду птаства, з кожного роду скоту й з кожного роду земних плазунів, по двоє з кожного роду прийдуть до тебе, щоб зберегти їх живими.</p>
<p>21 Ти ж візьми для себе всяких харчів і збережи їх у себе, щоб ти й вони мали що їсти.</p>
<p>22 І Ной зробив усе так, як велів йому Бог; саме так і зробив він.</p>

<h4>Буття <span class="prim_h6">7. Входження у ковчег 1-16; потоп 17-24</span></h4>
<p>1 Господь сказав до Ноя: "Увійди ти і вся твоя родина в ковчег, бо тебе одного з цього роду побачив я праведним передо мною.</p>
<p>2 Зо всякої чистої скотини візьмеш по семеро до себе, самців і самиць, а з нечистої скотини по парі, самця й самицю.</p>
<p>3 З птаства піднебесного теж по семеро, самців і самиць, щоб зберегти живим насіння по всій землі.</p>
<p>4 Ще бо сім днів, і я пошлю дощ на землю, сорок днів і сорок ночей, і вигублю з лиця землі всі сотворіння, що їх я створив.</p>
<p>5 І зробив Ной усе, як велів йому Господь.</p>
<p>6 Було ж Ноєві шістсот років, як стався потоп на землі.</p>
<p>7 І ввійшов Ной, сини його, жінка його й жінки синів його з ним у ковчег перед потопом вод.</p>
<p>8 З чистої скотини і з нечистої скотини, з птаства й зо всього, що повзає по землі,</p>
<p>9 прийшли до Ноя в ковчег по парі, самець і самиця, як велів Бог Ноєві.</p>
<p>10 І сталося, по семи днях хлинули води потопу на землю.</p>
<p>11 На шістсотім році Ноєвого віку, другого місяця, сімнадцятого дня місяця, - цього дня прорвались усі джерела великої безодні й небесні загати розімкнулись,</p>
<p>12 і лив дощ на землю - сорок днів і сорок ночей.</p>
<p>13 Того ж самого дня ввійшов Ной і Сим, Хам та Яфет, сини Ноя, його жінка і три жінки його синів з ним у ковчег,</p>
<p>14 вони - і всякого роду звірі, всякого роду скот, всякого роду земні плазуни, всіляке птаство і все, що має крила.</p>
<p>15 Увійшло до Ноя в ковчег по парі всякого створіння, в якому віддих життя.</p>
<p>16 Ті, що ввійшли, були самець і самиця з усякого створіння, як велів йому Бог, і Господь зачинив його.</p>
<p>17 І був потоп на землі сорок днів; води, прибуваючи, підняли ковчег, і він звишився над землею.</p>
<p>18 Води ж зростали, і прибуло їх дуже багато на землю, а ковчег носився по верху вод.</p>
<p>19 І зросли води на землі сильно дуже й укрили всі найвищі гори, що були під небом.</p>
<p>20 Води піднялись угору на п'ятнадцять ліктів і закрили гори.</p>
<p>21 Всяке створіння, що рухається на землі загинуло: птаство, скот, звірі, всі плазуни, що повзають на землі, і всі люди.</p>
<p>22 Все, що має віддих життя в ніздрях та що живе на суші, згинуло.</p>
<p>23 Ось так вигинуло всяке створіння, що було на землі: люди, скот, плазуни і птаство піднебесне - їх вигублено з землі; остався тільки Ной та й ті, що були з ним у ковчезі.</p>
<p>24 І панували води на землі сто п'ятдесят днів.</p>

<h4>Буття <span class="prim_h6">8. Потоп припиняється 1-8; птахи розвідують 9-12; вихід із ковчегу 13-22</span></h4>
<p>1 Згадав Бог про Ноя, про всіх звірів і про всяку скотину, що були з ним у ковчезі, і навів Бог вітер на землю й води стали відпливати.</p>
<p>2 Джерела безодні й небесні загати замкнулись, і дощ із неба припинився.</p>
<p>3 Води ж стали раз-у-раз із землі відступати, і як проминуло сто п'ятдесят днів, опали;</p>
<p>4 і сьомого місяця, сімнадцятого дня (місяця) ковчег осів на горах Арарату.</p>
<p>5 А води опадали дедалі аж до десятого місяця, а першого дня десятого місяця стало видно верхів'я.</p>
<p>6 По сорока днях відчинив Ной вікно, що його був зробив у ковчезі,</p>
<p>7 і випустив крука, і той літав туди й сюди, поки не висохли води на землі.</p>
<p>8 Тоді він випустив голуба, щоб побачити, чи опала вода з поверхні землі.</p>
<p>9 Та голуб не знайшов місця, де вчепитися ногами, і повернувся в ковчег до нього, бо води вкривали ще поверхню землі. Ной простягнув руку й узяв його до себе.</p>
<p>10 Ще сім днів почекав він і знову випустив голуба з ковчега.</p>
<p>11 І повернувся голуб до нього надвечір із свіжозірваним оливковим листком у дзьобі, тож і довідався Ной, що води з землі відплили.</p>
<p>12 Тоді почекав він ще других сім днів і випустив голуба, та цей уже не повернувся до нього.</p>
<p>13 На шістсот першім році свого віку, першого місяця, першого дня цього місяця, коли води висохли на землі, Ной зняв покрівлю з ковчега й глянув, - аж ось поверхня землі була суха,</p>
<p>14 а другого місяця двадцять сьомого дня земля ствердла.</p>
<p>15 Тоді Бог сказав до Ноя:</p>
<p>16 "Вийди з ковчега, ти, твоя жінка, твої сини й жінки твоїх синів з тобою.</p>
<p>17 Все живе, що з тобою, з усякого тіла, птаство, скотину, плазунів, що повзають по землі, виведи з собою: нехай кишать на землі, плодяться й розмножуються на землі."</p>
<p>18 І вийшов Ной із синами, з жінкою й з жінками своїх синів.</p>
<p>19 Усі звірі, всі плазуни, все птаство, усе, що рухається на землі, порода за породою, вийшло з ковчегу.</p>
<p>20 Тоді Ной спорудив Господеві жертовник, узяв усякого роду чистих тварин і всякого роду чистих птахів і приніс усепалення на жертовнику.</p>
<p>21 Господь почув лагідний запах і сказав сам до себе: "Не проклинатиму вже більше землі через людину, бо помисли людського серця злі вже з молодощів, і не губитиму ніколи всього, що живе, як то я вчинив був.</p>
<p>22 Покіль земля землею, - сівба й жнива, холод і спека, літо й зима, день і ніч не перестануть більше бути."</p>

<h4>Буття <span class="prim_h6">9. Божий наказ Ноєві 1-7; союз примирення 8-17; прокляття й благословення 18-29</span></h4>
<p>1 Бог поблагословив Ноя і його синів та й сказав їм: "Будьте плідні, розмножуйтесь і наповнюйте землю.</p>
<p>2 Страх і ляк супроти вас нехай буде на кожній земній тварині, на кожній піднебесній птиці, на всім, що повзає по землі, й на всіх морських рибах: вам на вжиток дані вони.</p>
<p>3 Все, що рухається й живе, буде вам на їжу: так, як дав я вам усі зелені рослини.</p>
<p>4 Тільки м'яса, що в ньому ще життя, себто кров, не їстимете.</p>
<p>5 Від усякої тварини я вимагатиму вашої крови - життя, поготів від людини, від кожної людини вимагатиму (відповідальности за) життя людини.</p>
<p>6 Хто проливає кров людини, того кров буде пролита людиною; бо на подобу Божу створено людину.</p>
<p>7 Ви ж будьте плідні, розмножуйтесь і розселюйтесь на землі та множтесь на ній."</p>
<p>8 І сказав Бог до Ноя та його синів:</p>
<p>9 "Оце я установляю мій союз з вами і з вашим потомством після вас,</p>
<p>10 та з кожним живим створінням, що з вами: з птаством, із скотом, з кожним звірем земним і зо всіма тваринами, які вийшли з ковчега.</p>
<p>11 Я встановляю мій союз із вами: ніяке тіло не буде більше знищене водами потопу, ні потопу вже не буде, щоб пустошити землю."</p>
<p>12 Далі сказав Бог: "Ось знак союзу, що його я укладаю між мною й між вами та між усякою живою твариною, що з вами, на вічні покоління:</p>
<p>13 мій лук покладаю я в хмарах, і він буде знаком союзу між мною і між землею.</p>
<p>14 І буде, що як наведу я хмари над землею, з'явиться лук у хмарах,</p>
<p>15 тоді згадаю я про мій союз, який між мною і вами та між усякою твариною живою і всяким створінням. То й води не стануть більше потопом, щоб вигубити всяке створіння.</p>
<p>16 Коли той лук буде в хмарах, я гляну на нього, щоб згадати про вічний союз між Богом і між усякою твариною живою та всяким створінням, що на землі."</p>
<p>17 І сказав Бог до Ноя: "Ось знак союзу, що його я роблю між мною і всяким створінням, що на землі."</p>
<p>18 Сини ж Ноя, що вийшли з і ковчега, були: Сим, Хам і Яфет. Хам був батько Ханаана.</p>
<p>19 Троє оцих були сини Ноя і від них заселилась уся земля.</p>
<p>20 Ной почав порати землю і насадив виноградник.</p>
<p>21 Та й випив він вина й і упився в своїм наметі так, що й обнажився.</p>
<p>22 Побачив же Хам, родоначальник Ханаана, що батько тілом світить, та й заходився оповідати про те своїм братам на дворі.</p>
<p>23 Тоді взяли Сим і Яфет накривало собі на плечі і, підступивши спинами, прикрили наготу батька свого; обличчя ж їх були обернені від нього, то й не бачили наготи батька.</p>
<p>24 І прокинувся Ной від вина свого та й довідався, що вчинив з ним його підстарший син</p>
<p>25 і сказав: "Проклятий нехай буде Ханаан! Останнім рабом нехай він буде своїм братам!"</p>
<p>26 Ще й додав: Благословен Господь, Бог Сима! Нехай Ханаан буде рабом його!</p>
<p>27 Нехай поширить Бог Яфета, нехай живе в шатрах Сима! А Ханаан нехай буде рабом їх.</p>
<p>28 Після потопу жив Ной 350 років.</p>
<p>29 Усього ж прожив Ной 950 років і аж тоді вмер.</p>

<h4>Буття <span class="prim_h6">10. Родовід Ноєвих синів 1-32</span></h4>
<p>1 Ось потомки синів Ноя: Сима, Хама та Яфета, в яких народилися сини по потопі. </p>
<p>2 Сини Яфета: Гомер, Магог, Мадай, Яван, Тувал, Мешех та Тірас.</p>
<p>3 Сини ж Гомера: Ашканаз, Ріфат і Тогарма. </p>
<p>4 Сини ж Явана: Еліша, Таршіш, Кіттім та Доданім.</p>
<p>5 Від них вийшли народи, що розселились по островах та по краях, кожен за своєю мовою, за своїми племенами, у своїх народах.</p>
<p>6 Сини ж Хама: Кут, Міцраїм, Пут і Ханаан.</p>
<p>7 А сини Куша: Сева, Хавіла, Севта, Раема та Савтеха. Сини ж Раеми: Шева та Дадан.</p>
<p>8 Куш зродив Німрода, який був першим могутнім на землі.</p>
<p>9 Він був великий ловець перед Господом, тому й кажуть: "Неначе Німрод, великий ловець перед Господом!"</p>
<p>10 Початки його царства були: Вавилон, Єрех, Аккад і Кальне в Шінеар-краю.</p>
<p>113 цього краю вийшов Ашшур і збудував Ніневію, Реховот-Ір, Калаг, </p>
<p>12 та Ресен, що між Ніневіею і Калагом; а було це велике місто.</p>
<p>13 Міцраїм зродив лудіїв, анаміїв, легавіїв, нафтухіїв,</p>
<p>14 патрусіїв, каслухіїв, від яких пішли філістії та кафтерії.</p>
<p>15 Ханаан же зродив Сидона, свого первородного, і Хета,</p>
<p>16 та й євусіїв, аморіїв, гіргашіїв,</p>
<p>17 хіввіїв, аркіїв, сініїв,</p>
<p>18 арвадіїв, цемаріїв і хаматіїв: по тому родини ханаанські розійшлися.</p>
<p>19 Ханаанська границя сягала від Сидона в напрямі Герару аж до Гази, а в напрямі Содому, Гомори, Адми й Цевоїму - аж до Лета.</p>
<p>20 Оці були сини Хама за їхніми родинами та за їхніми мовами, в їхніх краях та в їхніх народах.</p>
<p>21 У Сима, батька всіх дітей Евера, а старшого брата Яфетового, теж народилися сини.</p>
<p>22 Ось сини Сима: Елем, Ашшур, Арпахшад, Луд і Арам.</p>
<p>23 Сини ж Арама: Уц, Хул, Гетер і Маш.</p>
<p>24 Арпахшад породив Шелаха, Шелах породив Евера.</p>
<p>25 В Евера ж народилися два сини: одного звали Пелег, бо за його життя поділилася земля, а його брата - Йоктан.</p>
<p>26 Йоктан породив Алмодада, Шелефа, Хацармавета, Єраха,</p>
<p>27 Гадорама, Узала, Діклу,</p>
<p>28 Овала, Авімаела, Шеву,</p>
<p>29 Офіра, Хавілу і Йована. Всі вони були синами Йоктана.</p>
<p>30 Вони осілися від Меші в напрямі Сефар до гори, на сході.</p>
<p>31 Це сини Сима за їхніми родинами та за їхніми мовами, в їхніх краях та за їхніми народами.</p>
<p>32 Такі то були родини синів Ноя за їхніми родами та за їхніми племенами; від них розповсюдились народи по землі після потопу. </p>

<h4>Буття <span class="prim_h6">11. Вавилонська вежа 1-9; родовід Сима 10-26; прихід Аврама 27-32</span></h4>
<p>1 Уся земля мала одну мову й одні слова.</p>
<p>2 І сталося, що люди, пересуваючися зо сходу, знайшли рівнину в Шінеар-краю й осілись там.</p>
<p>3 Вони сказали один до одного: "Нумо лишень робити цеглу та випалювати її." І була цегла їм за камінь, а земляна смола за заправу.</p>
<p>4 Та й сказали: "Ану збудуймо собі місто й вежу з верхом до неба та й утворім собі ім'я, щоб ми не розпорошувались по всій землі."</p>
<p>5 Тоді зійшов Господь побачити місто й вежу, що їх сини чоловічі будували</p>
<p>6 і мовив Господь: "Оце вони один народ і мова в них усіх одна, і це щойно початок їхньої праці: тож що вони не задумають, не буде їм важко зробити.</p>
<p>7 Отож зійдімо наниз і помішаймо там їх мову, щоб не розуміли одне одного."</p>
<p>8 І розсіяв їх Господь звідтіля по всій землі, й вони перестали будувати місто.</p>
<p>9 Тому то названо його Бабел (Вавилон), бо там Господь помішав мову всієї землі й звідти розсіяв їх Господь по всій землі.</p>
<p>10 Ось родовід Сима: як Симові було сто років, він породив Арпахшада, два роки після потопу.</p>
<p>11 Породивши Арпахшада, жив Сим ще 500 років і зродив синів та дочок.</p>
<p>12 Як Арпахшадові було 35 років, він породив Шелаха;</p>
<p>13 породивши Шелаха, жив Арпахшад 403 роки і породив синів та дочок.</p>
<p>14 Як Шелахові було 30 років, він породив Евера;</p>
<p>15 породивши Евера, жив Шелах 403 роки і породив синів та дочок.</p>
<p>16 Як Еверові було 34 роки, він породив Пелега;</p>
<p>17 породивши Пелега, жив Евер 430 роки і породив синів та дочок.</p>
<p>18 Як Пелегові було 30 років, він породив Реу;</p>
<p>19 породивши Реу, жив Пелег 209 роки і породив синів та дочок.</p>
<p>20 Як Реу було 32 роки, він породив Серуга;</p>
<p>21 породивши Серуга, жив Реу 207 років і породив синів та дочок.</p>
<p>22 Як Серугові було 30 років, зін породив Нахора;</p>
<p>23 породивши Нахора, жив Серуг 200 років і породив синів та дочок.</p>
<p>24 Як Нахорові було 29 років, він породив Тераха;</p>
<p>25 породивши Тераха, жив Нахор 119 років і породив синів та дочок.</p>
<p>26 Як Терахові було 70 років, він породив Аврама, Нахора і Гарана.</p>
<p>27 Оце родовід Тераха. У Тераха народилися Аврам, Нахор і Гаран. Гаран же породив Лота,</p>
<p>28 і помер Гаран на очах батька свого, в своїм ріднім краю, в Урі Халдейськім.</p>
<p>29 І взяли собі Аврам і Нахор жінок, жінка ж Аврама звалася Сараї, а жінка Нахора звалась Мілка, дочка Гарана, що був батьком Мілки й батьком Іски.</p>
<p>30 Сараї ж була неплідна, не мала дітей.</p>
<p>31 Взяв Терах Аврама, свого сина, та Лота, свого внука, сина Гарана, і Сараї, свою невістку, жінку Аврама, свого сина, та й з ними вийшов з Уру Халдейського, щоб іти в Ханаан-край. Так прийшли вони в Харан і там осілись.</p>
<p>32 Терах прожив 205 років, і вмер Терах у Харані.</p>

<h4>Буття <span class="prim_h6">12. Вибір Аврама 1-3; вихід 4-9; в Єгипті 10-20</span></h4>
<p>1 Господь сказав до Аврама: "Вийди з землі твоєї, з твоєї рідні, і з дому батька твого в край, що його я тобі покажу.</p>
<p>2 А я виведу з тебе великий народ і поблагословлю тебе; та й зроблю великим твоє ім'я, а ти станеш благословенням.</p>
<p>3 Благословитиму тих, що тебе благословляють, і проклинатиму того, хто тебе проклинає. Тобою всі племена землі благословлятимуться."</p>
<p>4 І пішов Аврам, як сказав йому Господь, пішов і Лот з ним. Було ж Аврамові 75 років, коли він вийшов із Харану.</p>
<p>5 Взяв Аврам Сараї, свою жінку, Лота, свого братанича, і все майно, що набули, і людей, що придбали в Харані, та й рушили в дорогу в Ханаан-край і прийшли в Ханаан-край.</p>
<p>6 Аврам пройшов його аж до місця Сихем, до діброви Море. А жили тоді в тому краї ханааняни.</p>
<p>7 І з'явився Аврамові Господь і сказав: "Потомкам твоїм дам я цю землю!" І спорудив він там жертовник Господеві, що з'явивсь йому.</p>
<p>8 Звідти ж він рушив у гори, на схід від Бетелу, і нап'яв свій намет між Бетелем, на захід, та Аї, на схід, і там спорудив жертовник Господеві та й закликав ім'я Господнє.</p>
<p>9 Тоді кочував Аврам, мандруючи дедалі на південь.</p>
<p>10 Голод виник у краю, і Аврам зійшов у Єгипет, щоб перебути там, бо голод у країні був тяжкий.</p>
<p>11 І як наблизився він, щоб увійти в Єгипет, сказав до Сараї, своєї жінки: "Ось я знаю, що ти жінка гарна з виду.</p>
<p>12 Побачать тебе єгиптяни, то й скажуть: "Це його жінка", і мене вб'ють, тебе ж лишать живою.</p>
<p>13 Скажи, мовляв, ти моя сестра, щоб заради тебе не було мені лиха та щоб вижив завдяки тобі."</p>
<p>14 І справді, ледве Аврам увійшов у Єгипет, побачили єгиптяни, що жінка була вельми гарна.</p>
<p>15 Побачили її і фараонові вельможі та й розхвалили перед фараоном, і взято жінку в палати фараона,</p>
<p>16 що обійшовся з Аврамом добре заради неї, і були в нього вівці, воли, осли, раби, рабині, ослиці й верблюди.</p>
<p>17 Та ударив Господь фараона і його дім тяжкими карами за Сараї, жінку Аврама.</p>
<p>18 От і прикликав фараон Аврама та й каже: "Що ти це мені вдіяв? Чому не сказав мені, що вона твоя жінка?</p>
<p>19 Чому ж сказав: "Вона - моя сестра". Я й узяв її собі за жінку. Ось тобі твоя жінка, візьми її та йди геть"</p>
<p>20 І повелів фараон своїм людям, щоб випровадили його з жінкою й зо всім, що було в нього.</p>

<h4>Буття <span class="prim_h6">13. Лот відходить 1-13; обітниця 14-17</span></h4>
<p>1 Отак вийшов Аврам з Єгипту в Негев, він і його жінка й усе, що було в нього, та й Лот з ним.</p>
<p>2 Був же Аврам вельми багатий на скотину, на срібло й на золото.</p>
<p>3 Зайшов він, кочуючи, від Негев аж до Бетелу, до того місця, де був раніше його намет, між Бетелем та Аї;</p>
<p>4 до місця, де спершу спорудив був жертовник і там закликав ім'я Господа.</p>
<p>5 І в Лота, що ходив з Аврамом, також були вівці, худоба й намети.</p>
<p>6 Та земля не вміщала їх, щоб жити вкупі, бо їх майно було велике, й вони не могли жити разом.</p>
<p>7 І ото постала сварка між пастухами Аврамового скоту й пастухами Лотового скоту. Жили тоді в краю ханааняни і перізії.</p>
<p>8 Тож каже Аврам до Лота: "Навіщо та сварка між мною і тобою, між моїми і твоїми пастухами? Таж ми - родичі!</p>
<p>9 Хіба не ввесь край перед тобою? Відлучись, прохаю, від мене. Як ти підеш наліво, я візьму направо, а як ти звернеш праворуч, то я подамсь ліворуч."</p>
<p>10 І звівши очі, уздрів Лот усю долину Йорданську, яка перед тим, як зруйнував Господь Содом та Гомору, була наводнювана, неначе сад Господній, немов єгипетський край, ген аж до Цоару.</p>
<p>11 І вибрав собі Лот усю долину Йорданську й рушив на схід, тож так вони розлучилися один з одним.</p>
<p>12 Аврам осівся в Ханаані, а Лот у містах у долині, розкладаючи намети аж до Содому.</p>
<p>13 Люди ж содомські були злі й грішники великі перед Господом.</p>
<p>14 Господь сказав Аврамові після того, як Лот відлучився від нього: "Зведи очі й поглянь з місця, де стоїш, на північ, на південь, на схід і на захід;</p>
<p>15 бо всю землю, що ти її бачиш, дам тобі і твоєму потомству навіки.</p>
<p>16 Зроблю твоє потомство, як земний порох; хто зможе злічити земний порох, той і твоє потомство злічить."</p>
<p>17 Отож устань і пройди всю землю, завдовж і завшир, бо я дам її тобі.</p>
<p>18 І згорнув Аврам свої намети і прийшов і осівся біля Мамре, що в Хевроні, та й спорудив там жертовник Господеві.</p>

<h4>Буття <span class="prim_h6">14. Війна зо східніми царями 1-7; знищення Содому та Гомори 8-12; допомога Аврамова 13-16; Мелхіседек 17-24</span></h4>
<p>1 І сталося за часів Амрафела, царя Шінеару, Аріоха, царя Елласару, Кедорлаомера, царя Еламу, й Тідала, царя Гоїму,</p>
<p>2 що вони вчинили війну з Берою, царем Содому, Гіршею, царем Гомори, з Шінеавом, царем Адми, і з Шемевером, царем Цевоїму, та з царем Бели, себто Цоару.</p>
<p>3 Всі вони зібралися в Сіддім-долині, себто в Солянім морі.</p>
<p>4 Дванадцять років служили вони Кедорлаомерові, а на тринадцятому збунтувались.</p>
<p>5 На чотирнадцятому ж році рушив Кедорлаомер з царями, що були з ним, і розбив рефаїв в Аштерот-Карнаїм, зузіїв у Хамі, еміїв у Шаве-Кіріятаїм,</p>
<p>6 і хоріїв у горах Сеїр, аж до Ель-Парану, що при пустині.</p>
<p>7 Повернувшися звідтіля, прибули вони в Єн-Мішпат, себто Кадеш, і звоювали всю землю амалекитян, а також аморіїв, що жили в Хацацон Тама-Рі.</p>
<p>8 І вийшов цар Содому, цар Гомори, цар Адми, цар Цевоїму, і цар Бели, себто Цоару, й вишикувались у Сіддім-долині проти них до бою;</p>
<p>9 проти Кедорлаомера, царя Еламу, Тідала, царя Гоїму, Амрафела, царя Шінеару, та Аріоха, царя Елласару: чотири царі проти п'ятьох. </p>
<p>10 Була ж Сіддім-долина повна ям з ропою; і коли цар Содому й цар Гомори втікали, то попадали туди; ті ж, що зосталися, втекли в гори.</p>
<p>11 Забрали (переможці) все добро Содому й Гомори, й усі їхні харчі та й пішли геть.</p>
<p>12 Взяли й Лота, Аврамового братанича, з його майном - він жив тоді в Содомі - і так відійшли.</p>
<p>13 Аж ось прийшов один, що врятувався, і оповів Аврамові євреєві, що жив у діброві Мамре, аморія, брата Ешкола та Анера, які були союзниками Аврама.</p>
<p>14 Як же Аврам почув, що його братанича взято в полон, озброїв своїх вправних слуг, що народилися в його домі, числом триста вісімнадцять, і погнався за тими аж до Дану.</p>
<p>15 Вночі він із слугами, окремими загонами, вдарив на них, розбив їх і гнався за ними аж до Хови, що на північ від Дамаску.</p>
<p>16 Він відібрав усе майно, а й Лота, свого братанича, з його добром, і привів назад, також і жінок з людьми.</p>
<p>17 Коли ж він, розбивши Кедорлаомера з царями, які були з ним, повертався назад, цар Содому вийшов йому назустріч у Шаве-долину, себто в Царську долину.</p>
<p>18 А Мелхіседек, цар Салему, виніс хліб і вино - він був священик Бога Всевишнього -</p>
<p>19 поблагословив його й мовив: "Хай благословен буде Аврам Богом Всевишнім, що сотворив небо й землю.</p>
<p>20 Благословен хай буде Бог Всевишній, що видав ворогів твоїх тобі в руки!" І дав йому (Аврам) десяту частину з усього.</p>
<p>21 А цар Содому сказав до Аврама: "Дай мені людей, майно ж візьми собі."</p>
<p>22 Аврам же відповів цареві Содому: "Здіймаю мою руку до Господа Бога Всевишнього, який створив небо й землю,</p>
<p>23 що я ні нитки, ні ремінця від постолів, нічого не візьму з того, що тобі належить, щоб ти не сказав: "Я збагатив Аврама".</p>
<p>24 Для себе я не хочу нічого, хіба те, що з'їли слуги, та крім частки, належної мужам, які прийшли зо мною: Анер, Ешкол і Мамре - вони нехай візьмуть свою пайку."</p>

<h4>Буття <span class="prim_h6">15. Обітниця й віра 1-6; укладення союзу 7-21</span></h4>
<p>1 Після того, що сталося, було таке слово Господнє до Аврама у видінні: "Не бійсь, Авраме; я тобі щит. Твоя нагорода буде вельми велика."</p>
<p>2 Аврам же відповів: "Владико Господи, що даси мені? Я ходжу бездітним, і господарем дому мого стане Елієзер з Дамаску."</p>
<p>3 Далі сказав Аврам: "Ось ти не дав мені потомства і хтось зо слуг мого дому стане моїм спадкоємцем."</p>
<p>4 Тож знову слово Господнє було до нього: "Не він буде твоїм спадкоємцем, а те, що вийде з твого лона, буде твоїм спадкоємцем."</p>
<p>5 І вивів він його надвір і мовив: "Глянь же на небо і злічи зорі, коли можеш їх злічити!" І сказав до нього: "Таке буде твоє потомство."</p>
<p>6 І повірив (Аврам) Господеві, й він зарахував йому те за праведність.</p>
<p>7 Потім сказав Господь до нього: "Я - Господь, що вивів тебе з Уру Халдейського, щоб дати тобі оцю землю в посідання."</p>
<p>8 Він же відповів: "Владико Господи, по чому я знатиму, що я її посяду"?</p>
<p>9 Тоді сказав Господь до нього: "Візьми мені трилітню ялівку і трилітню козу і трилітнього козла і горлицю та голубеня."</p>
<p>10 Появив він йому все те, порозтинав надвоє і поклав кожну половину навпроти другої, а птиць не розтяв.</p>
<p>11 Злетілись хижі птахи на ті трупи, але Аврам прогнав їх.</p>
<p>12 Коли ж; заходило вже сонце, глибокий сон опав на Аврама, жах і велика темрява налягла на нього.</p>
<p>13 І сказав Господь до Аврама: "Знай певно, що твої потомки будуть чужинцями в землі не своїй; будуть рабами, і гнітитимуть їх чотириста років.</p>
<p>14 Та над народом, в якого вони будуть рабами, я вчиню суд, і вони вийдуть звідтіля з майном великим.</p>
<p>15 Ти ж підеш до твоїх батьків у мирі, й тебе поховають у старості щасливій;</p>
<p>16 а на четвертому поколінні вони повернуться назад сюди, бо досі ще не сповнилися гріхи аморіїв."</p>
<p>17 Тим часом зайшло сонце і стало дуже темно; аж ось димуюче вогнище і світич полум'яний пройшли між розтятими частинами.</p>
<p>18 Того дня зробив Господь союз з Аврамом, кажучи: "Твоєму потомству я даю цю землю від ріки Єгипетської до Великої ріки, ріки Ефрату;</p>
<p>19 кеніїв, кенізіїв, кадмоніїв,</p>
<p>20 хеттитів, перізіїв, рефаїв,</p>
<p>21 аморіїв, ханаанян, гіргашіїв та евусіїв."</p>

<h4>Буття <span class="prim_h6">16. Зарозумілість Агарі 1-6; народження Ізмаїла 7-16</span></h4>
<p>1 Сараї ж, Аврамова жінка, не родила йому дітей. А була в неї рабиня єгиптянка, на ім'я Агар.</p>
<p>2 Тоді Сараї сказала до Аврама: "Господь зробив мене безплідною: ввійди но до моєї рабині, може я матиму дітей завдяки їй." Послухав Аврам бажання Сараї.</p>
<p>3 І взяла Сараї, Аврамова жінка, свою рабиню Агар єгиптянку, при кінці десятого року, як Аврам оселився в Ханаан-краю, та й віддала її Аврамові, своєму чоловікові, за жінку.</p>
<p>4 Ввійшов він до Агарі, й вона зачала. Як же відчула, що зачала, то стала зневажати свою господиню.</p>
<p>5 Тоді Сараї промовила до Аврама: "Нехай ота зневага до мене та впаде на тебе. Я сама дала тобі в обійми мою рабиню, а вона, відчувши себе вагітною, стала мною погорджувати. Нехай Господь судить між мною і тобою!"</p>
<p>6 Аврам же сказав до Сараї: "Ось у твоїх руках твоя рабиня. Роби з нею що хоч." Запопалася тоді Сараї до неї жорстоко аж вона втекла геть їй з очей.</p>
<p>7 Зустрів її ангел Господній коло джерела в пустині, коло джерела, що при дорозі до Шур,</p>
<p>8 і сказав: "Агаре, рабине Сараї: звідкіля йдеш? Куди прямуєш?" Вона ж відповіла: "Від Сараї, моєї господині, втікаю."</p>
<p>9 Тоді ангел Господній сказав до неї: "Вернися до твоєї господині й покорися під її руку."</p>
<p>10 Далі ангел Господній говорив до неї: "Я сильно розмножу твоє потомство, так що його не можна буде і злічити: таке воно буде численне."</p>
<p>11 По тому ангел Господній сказав до неї: "Ось ти зачала й вродиш сина й даси йому ім'я Ізмаїл, бо Господь почув твою скорботу.</p>
<p>12 Він буде дикий чоловік: його рука буде проти всіх, і рука всіх проти нього; він оселиться перед усіми своїми братами.</p>
<p>13 І назвала Агар ім'я Господа, що говорив до неї: "Бог, що з'явився мені", бо казала вона: "Чи ж я теж не бачила Бога, і побачивши його, живу ще?"</p>
<p>14 Тому й прозвано ту криницю: криницею Живого, що мене бачить. Це та криниця, що між (місцевостями) Кадеш і Беред.</p>
<p>15 Ось так Агар породила Аврамові сина й Аврам дав ім'я своєму синові, якого Агар породила, Ізмаїл.</p>
<p>16 Було ж Аврамові вісімдесят шість років, коли Агар породила йому сина. </p>

<h4>Буття <span class="prim_h6">17. Авраам 1-8; обрізання 9-14; обіцянка сина 15-22; обрізання Ізмаїла 23-27</span></h4>
<p>1 Як Аврамові було дев'ятдесят дев'ять років, з'явився Аврамові Господь і сказав йому: "Я - Бог всемогутній. Ходи зо мною і будь бездоганний.</p>
<p>2 Я зроблю союз мій між мною й тобою й розмножу тебе вельми-вельми."</p>
<p>3 І припав Аврам на лице своє до землі, а Бог сказав до нього:</p>
<p>4 "Ось мій союз із тобою: Ти бо станеш батьком многоти народів.</p>
<p>5 Отож уже більше не зватимешся Аврам, лише Авраам буде твоє ім'я, бо батьком многоти народів я тебе зроблю.</p>
<p>6 Я зроблю тебе дуже-дуже плодовитим, виведу з тебе народи, навіть царі вийдуть із тебе.</p>
<p>7 І встановлю я мій союз між мною й тобою і між твоїми потомками, в їхніх поколіннях, як союз вічний, щоб бути Богом тобі й потомкам по тобі.</p>
<p>8 Я дам тобі і твоїм потомкам край, де ти пробуваєш (як чужинець), увесь Ханаан-край, у вічне посідання, і буду їм Богом."</p>
<p>9 Далі сказав Бог до Авраама: "Ти берегтимеш союз мій, ти й твої потомки, в їхніх поколіннях.</p>
<p>10 Ось мій союз, що його маєте берегти між мною й вами, і між потомками по тобі: кожного чоловіка серед вас обрізати.</p>
<p>11 Ви обріжете тіло на передній вашій шкірці, й це буде знаком союзу між мною й вами.</p>
<p>12 На восьмім дні (життя) мусить бути обрізане в вас кожне ваше хлоп'я, у ваших поколіннях; і той, хто народився в господі та куплений за гроші від якогонебудь чужинця, себто не з твого роду.</p>
<p>13 Мусить бути обрізаний і той, хто народився в твоїй господі, і той, хто куплений за гроші, (так) буде мій союз на вашому тілі союзом вічним.</p>
<p>14 А необрізаного чоловічої статі, що його тіло на передній шкірці не обрізано, такого викорінити з його народу: він поламав мій союз."</p>
<p>15 І ще сказав Бог до Авраама: "Щодо Сараї, твоєї жінки, то не зватимеш її більше Сараї, бо Сара буде її ім'я.</p>
<p>16 Я благословлю її і дам тобі від неї сина; я поблагословлю її і виведу з неї народи та й царі народів вийдуть з неї."</p>
<p>17 Припав тоді Авраам на лице своє і засміявся, кажучи сам до себе: "Невже в столітнього син народиться? Невже Сара, що має дев'ядесят років, породить сина?"</p>
<p>18 А до Бога промовив Авраам: "Нехай Ізмаїл живе перед тобою!"</p>
<p>19 Бог же сказав: "Так! Сара, твоя жінка, вродить тобі сина, й ти назовеш його ім'ям Ісаак. Я укладу з ним союз мій, союз вічний, для потомства по ньому.</p>
<p>20 Та й про Ізмаїла я вислухав тебе. Отже я поблагословлю його, вчиню його плодовитим і розмножу його вельми-вельми. Дванадцять князів вийдуть з нього і я виведу з нього великий народ.</p>
<p>21 Але мій союз укладу з Ісааком, якого вродить тобі Сара за рік у цю саму пору."</p>
<p>22 Коли Бог скінчив говорити з Авраамом, то відійшов від нього.</p>
<p>23 Взяв тоді Авраам Ізмаїла та й усіх, що вродилися в його господі, і всіх куплених за гроші - всю чоловічу стать свого дому - та й обрізав у них тіло на передній шкірці, того ж самого дня, як Бог йому був сказав.</p>
<p>24 Було ж Авраамові дев'ядесят дев'ять років, як обрізано в нього тіло на передній шкірці.</p>
<p>25 А Ізмаїлові, його синові, було тринадцять років, як обрізано в нього тіло на передній шкірці.</p>
<p>26 Того самого дня обрізано Авраама й Ізмаїла, сина його.</p>
<p>27 Всіх чоловіків у його домі, тих, що вродилися в господі, і куплених за гроші від чужинців, обрізано з ним.</p>

<h4>Буття <span class="prim_h6">18. Відвідини 1-8; звістування 9-16; Божі задуми 17-19; Авраам заступається за Содом і Гомору 20-33</span></h4>
<p>1 Господь з'явився йому в діброві Мамре, як він сидів при вході до намету під час денної спеки.</p>
<p>2 Підвів він свої очі та глянув - три чоловіки стоять перед ним; як тільки він їх побачив, метнувся від входу намету їм назустріч і вклонився до землі,</p>
<p>3 та й каже: "Мій Владико! Як я знайшов ласку в твоїх очах, не минай, прохаю, слуги твого.</p>
<p>4 Нехай принесуть трохи води, помийте собі ноги, відпочиньте під деревом.</p>
<p>5 Я ж принесу хліба, щоб ви покріпились, а потім підете: на те ж бо й зайшли до вашого слуги." А вони відповіли: "Зроби так, як сказав."</p>
<p>6 Тоді кинувсь Авраам у намет до Сари й каже: "Зготуй хутенько три сита питльованої муки, заміси й нароби паляниць."</p>
<p>7 По тому Авраам побіг до корів, узяв телятко, ніжне й ситне, і дав слузі, а цей скоренько впорав його.</p>
<p>8 Тоді взяв він сиру, молока й телятко, що його напоготовив, та й поставив перед ними. Сам же стояв коло них, під деревом, коли вони їли.</p>
<p>9 І промовили вони до нього: "Де Сара, твоя жінка?" Він відповів: "Ось тут у наметі."</p>
<p>10 (Один) і каже: "Я вернуся за рік о цій порі, й Сара, твоя жінка, буде мати сина." А Сара слухала це при вході до намету, що був іззаду нього.</p>
<p>11 Авраам же й Сара були старі, дожили пізніх літ, і в Сари перестало бувати, що звичайне в жінок.</p>
<p>12 Тож і засміялася Сара, кажучи сама до себе: "Оце б то, зів'янувши, та здобутись на таку втіху? І чоловік мій вже старенький."</p>
<p>13 Але Господь сказав до Авраама: "Чого ж це сміялася Сара, кажучи: "Чи ж справді можу родити, бож я стара!"</p>
<p>14 Хіба для Господа є щось трудне? За рік в отій самій порі повернусь я до тебе, й Сара матиме сина."</p>
<p>15 Сара ж перечила, кажучи: "Я не сміялася" - бо вона злякалась. Та він сказав: "Ні, ти таки сміялась."</p>
<p>16 Встали ці чоловіки звідсіля й повернули на Содом, а Авраам ішов з ними, проводивши їх.</p>
<p>17 При тому Господь думав: "Чи затаїти перед Авраамом те, що роблю?</p>
<p>18 З Авраама ж напевно вийде народ великий та могутній, і через нього благословенні будуть усі народи землі.</p>
<p>19 Бо я вибрав його на те, щоб він наказав своїм дітям і своєму домові по собі берегти путі Господні, творивши правду й суд, щоб Господь сповнив на Авраамові те, що обіцяв йому."</p>
<p>20 Далі Господь сказав: "Скарги, що здіймаються з Содому й Гомори, вельми великі і гріх їхній дуже тяжкий.</p>
<p>21 Зійду та побачу, чи воно так насправді, чи ні, як у скаргах, що доходять до мене, щоб знати."</p>
<p>22 І повернулись оті чоловіки звідтіля та й пішли на Содом, а Авраам ще стояв перед Господом.</p>
<p>23 Тоді приступив Авраам ще ближче й сказав: "Невже ж ти справді хочеш погубити праведного з грішним?</p>
<p>24 Ануж є в цьому місті п'ятдесят праведних. Чи справді їх погубиш і не простиш місцю задля п'ятдесятьох праведних, що в ньому?</p>
<p>25 Хіба ж можеш таке вчинити! Чи вб'єш праведного разом з грішним? Чи прирівняєш праведника до грішника? Невже суддя всієї землі не чинитиме по Правді?"</p>
<p>26 Господь же сказав: "Коли знайду в Содомі, в місті п'ятдесят праведників, помилую все місце задля них."</p>
<p>27 Тоді Авраам у відповідь: "Оце насміливсь я говорити до Господа, а я земля і порох.</p>
<p>28 Може до п'ятдесят і бракуватиме п'ять, тож чи зруйнуєш ти через тих п'ятьох ціле місто?" Господь сказав: "Не зруйную, коли знайду там сорок п'ять."</p>
<p>29 І знову заговорив він до Господа, кажучи: "А може їх там знайдеться сорок?" І відрік: "Не зроблю того заради тих сорока."</p>
<p>30 Тоді Авраам сказав: "Благаю лишень Господа не гніватися, коли я ще скажу: а може їх там знайдеться тридцять?" І відповів: "Не зроблю, як знайду там тридцять."</p>
<p>31 Тоді той знову: "Оце насміливсь я говорити до Господа: а може їх там знайдеться тільки двадцять?" На це Господь відрік: "Не зруйную заради двадцятьох."</p>
<p>32 Нарешті Авраам промовив: "Не в гнів нехай моєму Господеві промовлю ще раз: а може їх там знайдеться хоч десять?" І відповів: "Не зруйную і заради десяти."</p>
<p>33 Перестав Господь говорити до Авраама й відійшов, а Авраам повернувся на своє місце.</p>

<h4>Буття <span class="prim_h6">19. Гріх Содому 1-14; сірка й вогонь 15-29; Лотові дочки 30-38</span></h4>
<p>1 Коли обидва ангели прийшли над вечір у Содом, Лот сидів коло міських воріт. Як тільки Лот їх побачив, став їм навстрічу, вклонився лицем до землі,</p>
<p>2 і мовив: "Прошу ж вас, люди добрі, заверніть у дім вашого слуги та заночуйте, помивши собі ноги; а раненько встанете й підете далі в дорогу свою." Та вони відповіли: "Ні, ми переночуємо на майдані."</p>
<p>3 Однак він дуже наполягав на них, і вони завернули до нього та увійшли в його дім. А він зробив їм гостину, напікши опрісноків, і вони попоїли.</p>
<p>4 Ще вони не лягли, як міські чоловіки, содомські люди, від молодого до старого, увесь (без вийнятку) народ, обступили дім</p>
<p>5 і стали гукати до Лота та й казали: "Де люди, що прийшли до тебе цієї ночі? Виведи їх до нас, хочемо їх спізнати!"</p>
<p>6 Лот же вийшов до них до входу й, зачинивши за собою двері,</p>
<p>7 мовив: "Брати мої, не робіть, прошу, лиха!</p>
<p>8 Он у мене дві дочки, що не знали ще мужа: дозвольте, я виведу їх до вас, а ви робіть собі з ними, що вам любо. Тільки цим людям не робіть нічого, бож вони ввійшли під покрівлю мого дому."</p>
<p>9 А ці відказали: "Геть звідсіля! Прийшов не знати звідки, щоб жити, як чужинець, і хоче суд судити. Ось і навчимо тебе більше, ніж їх!" І стали налягати вельми на чоловіка, себто на Лота, і підступили, щоб висадити двері.</p>
<p>10 Тоді мужі простягли руки, втягли Лота до себе в хату й зачинили двері;</p>
<p>11 людей же, що були під дверима, від найменшого до найбільшого, вдарили сліпотою, і вони марно намагалися знайти двері.</p>
<p>12 Тоді мужі промовили до Лота: "Хто тут іще з твоїх? Зять, сини, дочки, хто б не був з твоїх у місті, виведи їх із цього місця,</p>
<p>13 бо ми зруйнуємо це місце, тому що великі скарги знялися проти них перед Господом, і Господь послав нас, щоб їх вигубити."</p>
<p>14 Лот вийшов і промовив до своїх (майбутніх) зятів, які мали взяти його дочок, кажучи: "Вставайте, виходіте з цього місця, бо Господь хоче зруйнувати це місто." Та його зятям здавалося, що він жартує.</p>
<p>15 Коли ж займалося на світання, ангели заходилися квапити Лота, кажучи: "Вставай, бери свою жінку та обох дочок, що тут з тобою, щоб не загинути тобі, як упаде на місто кара."</p>
<p>16 Але він зволікав. Тоді мужі взяли за руку його з жінкою та обох дочок, бо Господь пощадив його; та й вивели його й полишили за містом.</p>
<p>17 А як вивели їх поза місто, один сказав: "Рятуй своє життя, не оглядайся позад себе й не зупиняйсь ніде в усій околиці! Тікай у гори, щоб ти не загинув."</p>
<p>18 А Лот: "Ні бо, Господи!</p>
<p>19 Оце твій слуга знайшов у твоїх очах ласку й велика твоя милість, як учинив ти зо мною, вирятувавши моє життя; та я не можу втекти в гори без того, щоб не скоїлося мені лихо й щоб мені не вмерти.</p>
<p>20 Ось близько он те місто: туди можна б утекти - та й маленьке воно! Дозволь мені туди врятуватись; чи ж воно не досить маленьке, - щоб жити далі?"</p>
<p>21 І відповів йому: "Гаразд, зроблю тобі й цю милість, не буду руйнувати міста, про яке говориш.</p>
<p>22 Поспішай і втікай туди, бо я не можу нічого зробити, поки ти туди не ввійдеш." Тому й названо це місто Цоар.</p>
<p>23 Сонце сходило на землю, як Лот увійшов у Цоар;</p>
<p>24 тоді Господь зіслав на Содом та Гомору дощ із сірки й вогню Господнього з неба,</p>
<p>25 і винищив ті міста й усю долину та й усіх мешканців цих міст із тим, що росло на землі.</p>
<p>26 Жінка ж Лота озирнулась позад себе - і стала соляним стовпом.</p>
<p>27 Авраам же, вставши вранці, пішов на місце, де стояв був перед Господом,</p>
<p>28 і глянув у бік Содому та Гомори й усієї долини та й бачить: аж ось дим із землі йде вгору, наче киптява з печі.</p>
<p>29 І сталось, коли Бог руйнував міста округи, згадав він про Авраама й вислав Лота споміж згарищ, як руйнував ті міста, що в них жив Лот.</p>
<p>30 Лот же вийшов із Цоару і, зійшовши вище, осівся на горі з обома дочками, бо боявся жити в Цоарі. Він оселився в печері, він сам і обидві його дочки.</p>
<p>31 Тоді старша до меншої каже: "Батько наш старий, та нема в краю нікого, щоб увійшов до нас, як то звичайно всі на світі роблять.</p>
<p>32 Ходім но, упиймо нашого батька вином та віддамось йому, щоб зберегти рід батьковий."</p>
<p>33 І упоїли тієї ночі вином свого батька. Увійшла старша й лягла з батьком, та він не спостеріг, ні як вона лягла, ні як устала.</p>
<p>34 Другого дня каже старша до молодшої: "Вчора я спала з батьком. Упиймо його вином ще й цієї ночі, й увійди ти та й віддайся йому, щоб зберегти рід батьковий."</p>
<p>35 І впоїли вином свого батька й тієї ночі. Пішла менша й лягла з ним, та він не спостеріг, ні як вона лягала, ні як уставала.</p>
<p>36 І зачали обидві дочки Лота від свого батька,</p>
<p>37 і породила старша сина й назвала його ім'ям Моав. Він предок сьогоднішніх моавитян.</p>
<p>38 Менша також породила сина й назвала його ім'ям Бен-Аммі. Він предок сьогоднішніх аммоніїв. </p>

<h4>Буття <span class="prim_h6">20. Сара в Герарі 1-18</span></h4>
<p>1 Звідтіля перекочував Авраам у Негев-край і оселився між Кадешом та між Шуром, перебував трохи й у (місцевості) Герар.</p>
<p>2 А про свою жінку Сару сказав Авраам: "Вона - моя сестра." Тоді Авімелех, цар Герару, послав і забрав Сару.</p>
<p>3 Але Бог прийшов до Авімелеха вночі вві сні й сказав до нього: "Ось ти помреш за жінку, що її взяв, бо вона заміжня."</p>
<p>4 Та Авімелех не зблизився до неї. Він і сказав: "Господи, невже ти погубиш навіть людей безвинних?</p>
<p>5 Хіба ж він не казав мені: "Вона - моя сестра"? Та й вона сама казала: "Він - брат мій". Я з чистим серцем і невинними руками вчинив це."</p>
<p>6 Тоді Бог сказав до нього вві сні: "І я знаю, що ти вчинив те з чистим серцем, і то я стримав тебе від гріху супроти мене; тому я не допустив, щоб ти доторкавсь її.</p>
<p>7 Але тепер віддай жінку чоловікові, бо він пророк і заступиться за тебе, й ти будеш жити. А коли не віддаси її, то знай, що напевно вмреш, ти сам і всі ті, що є в тебе."</p>
<p>8 Встав Авімелех рано-вранці, прикликав усіх своїх слуг і розповів їм про це все ясно; вони тим дуже налякались.</p>
<p>9 По тому прикликав Авімелех Авраама і сказав йому: "Що це ти вдіяв з нами? Чим же я провинився супроти тебе, що ти навів на мене й на моє царство (такий) гріх великий? Ти повівся зо мною, як не годиться поводитися."</p>
<p>10 Далі сказав Авімелех до Авраама: "Що мав ти на оці, коли ти вчинив це?"</p>
<p>11 Авраам же відрік: "Я собі думав: нема ніякого страху Божого на цьому місці, й вони вб'ють мене заради моєї жінки.</p>
<p>12 Та вона таки справді моя сестра, дочка мого батька, однак не дочка моєї матері, тож стала мені за жінку.</p>
<p>13 Коли Бог мене вивів скитатися далеко від батьківського дому, то я сказав був їй: "Зроби но мені прислугу: скрізь, куди прибудемо, кажи про мене - він, мовляв, мій брат"."</p>
<p>14 Тоді взяв Авімелех овець і волів, слуг і слугинь та й дав Авраамові, й віддав йому Сару, його жінку.</p>
<p>15 І сказав Авімелех: "Ось мій край перед тобою: селись, де тобі до вподоби!"</p>
<p>16 До Сари ж мовив: "Я дав ось твоєму братові тисячу срібних, це буде тобі наміткою на очі перед усіма, хто з тобою, і ти будеш виправдана в усіх."</p>
<p>17 Авраам же помолився Богові, й вилікував Бог Авімелеха, його жінку й його слугинь, щоб родили;</p>
<p>18 бо Господь був цілком замкнув кожне лоно в домі Авімелеха через Сару, жінку Авраама.</p>

<h4>Буття <span class="prim_h6">21. Ісаак і його відлучення 1-8; Син Агарі 9-16; рятунок їх 17-21; Умова з Авімелехом у Версавії 22-34</span></h4>
<p>1 Господь навідав Сару, як обіцяв був, і вчинив їй так, як сказав був.</p>
<p>2 Сара зачала і вродила Авраамові сина, в його старості, того часу, коли Господь призначив йому.</p>
<p>3 І назвав Авраам сина, що народився в нього, а якого вродила Сара, Ісааком.</p>
<p>4 Авраам обрізав Ісаака, свого сина, восьмого дня, як велів йому Бог.</p>
<p>5 Було ж Авраамові сто років, коли народився в нього син Ісаак.</p>
<p>6 А Сара сказала: "Сміх учинив мені Господь: кожний, хто почує, буде з мене сміятися."</p>
<p>7 Та й додала: "Хто був би сказав Авраамові, що Сара грудьми годуватиме дітей? Бо я в його старості породила йому сина."</p>
<p>8 Підросло ж хлоп'ятко, й відлучили його. Та й зробив Авраам великий бенкет того ж дня, коли відлучено Ісаака.</p>
<p>9 Але Сара побачила, що син Агарі єгиптянки, якого ця була вродила Авраамові, насміхається з Ісаака;</p>
<p>10 тому вона сказала до Авраама: "Прожени геть оцю рабиню та її сина; не буде бо спадкоємцем син тієї рабині з моїм сином Ісааком."</p>
<p>11 Вельми прикро було Авраамові те слово щодо його сина,</p>
<p>12 але Бог сказав до Авраама: "Не вболівай за хлопчину та за твою рабиню. В усьому, що тобі скаже Сара, вволи її волю, бо за Ісааком назоветься твоє потомство.</p>
<p>13 Та й із сина рабині я теж виведу народ, бо й він твоя дитина.</p>
<p>14 Встав Авраам раненько, взяв хліба та бурдюк води й дав Агарі; і вклавши їй на плечі дитину, відпустив її. Пішла вона, та й почала блукати в пустарях Версавії.</p>
<p>15 Як же не стало в бурдюці води, кинула хлоп'я під корчем,</p>
<p>16 сама ж пішла та й сіла від нього завдальшки на стріл з лука, мовила бо сама до себе: "Не можу дивитися на смерть дитини!" І сиділа навпроти та й плакала вголос.</p>
<p>17 Почув Бог крик хлопчини, і ангел Божий кликнув до Агарі з неба та й сказав до неї: "Що тобі, Агаре? Не бійся, бо почув Бог крик хлопчини там, де він лежить.</p>
<p>18 Устань, візьми хлопця та гляди його добре, бо я виведу з нього великий народ."</p>
<p>19 Тоді відкрив Бог їй очі, й вона побачила криницю з водою; вона пішла й набрала повний бурдюк води і дала пити хлопцеві.</p>
<p>20 І був Бог із хлопчиною, і виріс він та й оселився в пустарях; і став він стрільцем-лучником,</p>
<p>21 Оселився він у Паран-пустарях, а мати його взяла для нього жінку з єгипетського краю.</p>
<p>22 І приключилося, що того часу сказали Авімелех і Фіхол, начальник його війська, до Авраама таке: "Бог з тобою в усьому, що ти дієш.</p>
<p>23 Клянись мені тепер ось тут Богом, що не зрадиш мене, ні дітей моїх, ні внуків моїх, та що будеш доброзичливим до мене й до краю, в якому перебуваєш, як я був до тебе."</p>
<p>24 Авраам же відповів: "Я клянусь."</p>
<p>25 Однак Авраам докоряв Авімелехові за криницю води, яку захопили слуги Авімелехові.</p>
<p>26 На те Авімелех відповів: "Не знаю, хто це вчинив. Ні ти сам про це не звістив мені, ані я такого не чував, аж оце сьогодні."</p>
<p>27 Тоді Авраам узяв овець та худоби й дав Авімелехові, і заключили вони обидва союз.</p>
<p>28 Авраам поставив окремо сім ягниць з отари.</p>
<p>29 Авімелех же спитав Авраама: "Що це за сім отих ягниць, яких ти поставив окремо."</p>
<p>30 А той відповів: "Ти візьмеш тих сім ягниць з моєї руки, щоб вони були мені свідоцтвом, що це я викопав цю криницю."</p>
<p>31 Тому й названо те місце Беер-Шева (Версавія), бо там клялись вони обидва.</p>
<p>32 Отак заключили вони союз у Версавії. Тоді підвелись Авімелех і Фіхол, начальник його війська, і повернулися вони в край філістимлян.</p>
<p>33 Авраам же посадив тамариск (дерево) у Версавії і закликав там ім'я Господа, Бога вічного.</p>
<p>34 У краї філістимлян перебував Авраам довго. </p>

<h4>Буття <span class="prim_h6">22. Випробування у вірі 1-8; готовість на її жертву 9-10; заступна жертва 11-14; обіцянка благословення 15-19; родовід Нахора 20-24</span></h4>
<p>1 Після того Бог випробував Авраама. Отож сказав до нього: "Аврааме!" Той же відповів: "Я тут!"</p>
<p>2 Бог сказав: "Візьми сина твого, твого єдиного, якого любиш, Ісаака, і піди в Морія-край та й принеси його там у всепалення на одній з гір, що її я тобі вкажу."</p>
<p>3 Встав Авраам рано-вранці, осідлав свого осла, взяв із собою двох слуг та Ісаака, сина свого, наколов дров на всепалення і пішов на місце, що призначив йому Бог.</p>
<p>4 На третій день підвів Авраам свої очі й, побачивши здалека те місце,</p>
<p>5 сказав своїм слугам: "Побудьте тут з ослом, а я з хлоп'ям підемо аж он туди та, поклонившись Богові, повернемося до вас."</p>
<p>6 Тож узяв Авраам дрова всепалення та й поклав на Ісаака, сина свого; сам же взяв у руки вогонь і ніж, і пішли вони обидва вкупі.</p>
<p>7 Тоді Ісаак заговорив до Авраама, батька свого, кажучи: "Батьку!" - А той: "Що тобі, сину?" "Ось", каже він, "вогонь і дрова; а де ягня на всепалення?"</p>
<p>8 Авраам же: "Бог подбає собі ягня на всепалення, сину." І йшли вони обидва разом.</p>
<p>9 Як же прийшли на місце, про яке сказав йому Бог, то спорудив Авраам жертовник, розклав дрова і, зв'язавши Ісаака, сина свого, поклав його на жертовник, зверху на дровах.</p>
<p>10 Тоді простягнув Авраам свою руку й узяв ножа, щоб принести в жертву сина свого.</p>
<p>11 Та ангел Господній кликнув до нього з неба і сказав: "Аврааме, Аврааме!" Той відповів: "Я тут!"</p>
<p>12 І сказав (Бог): "Не простягай руки твоєї на хлопця, не чини йому нічого! Тепер бо знаю, що ти боїшся Бога, що ти не пощадив свого сина, свого єдиного, для мене."</p>
<p>13 Коли Авраам підвів очі свої й дивиться - аж ось позаду (нього) баран, заплутаний у кущах рогами. Пішов Авраам, узяв того барана і приніс його у всепалення замість свого сина.</p>
<p>14 І назвав Авраам те місце "Господь явився", як то й посьогодні кажуть: "На горі, де Господь явився."</p>
<p>15 Ангел же Господній кликнув до Авраама вдруге з неба; </p>
<p>16 і сказав: "Клянуся мною самим - слово Господнє: за те, що ти вчинив це і не пощадив сина твого, твого єдиного,</p>
<p>17 я поблагословлю тебе вельми й дуже розмножу твоє потомство, як зорі на небі і як пісок, що на березі моря. Твої потомки займуть міста своїх ворогів.</p>
<p>18 У твоєму потомстві благословляться всі народи землі, тому що ти послухав мого голосу."</p>
<p>19 Тоді Авраам повернувся до своїх слуг, і вони підвелись та й пішли разом до Версавії. І там у Версавії Авраам оселився.</p>
<p>20 І сталося, що після того сповіщено Авраама так: "Он і Мілка, вона теж породила синів Нахорові, твоєму братові:</p>
<p>21 Уца, його первородного, і Буза, його брата, Кемуела, батька Араму;</p>
<p>22 Кеседа, Хазо, Пілдаша, їдлафа та Бетуела.</p>
<p>23 Бетуел же мав Ревеку. Вісім оцих синів вродила Мілка Нахорові, Авраамовому братові.</p>
<p>24 А його наложниця, на ім'я Реума, теж породила - Теваха, Гахама, Тахаша й Мааху.</p>

<h4>Буття <span class="prim_h6">23. Смерть Сари 1-6; купівля місця на гріб 7-16; похорон Сари 17-20</span></h4>
<p>1 Було ж віку Сари сто двадцять сім років.</p>
<p>2 І вмерла Сара в Кіріят-Арбі, себто в Хевроні, в Ханаан-краю. Тож Авраам увійшов справляти жалобу по Сарі та плакати по ній.</p>
<p>3 Потім Авраам устав від мертвої своєї і промовив до синів Хета, кажучи:</p>
<p>4 "Чужинець я і приходень у вас. Дайте мені серед вас посілість на гріб, щоб я міг поховати з очей моїх мою мертву."</p>
<p>5 Сини ж Хета відповіли Авраамові, кажучи йому:</p>
<p>6 "Послухай нас, добродію! Ти могутній князь серед нас. У найліпшім з наших гробів поховай твою мертву. Ніхто з нас не відмовить тобі свого гробу, щоб ти міг поховати свою небіжку."</p>
<p>7 Підвівся Авраам і, вклонившись людям цього краю, синам Хета,</p>
<p>8 сказав до них таке: "Якщо така ваша воля, щоб я поховав з-посеред себе мого мерця, то послухайте мене й упросіть за мене в Ефрона, Цохарового сина,</p>
<p>9 щоб він відступив мені печеру Махпелу, що належить йому, а яка є на краю його поля. За повну ціну нехай він мені відступить її серед вас у власність на гріб."</p>
<p>10 Ефрон же сидів серед синів Хета. Тож відповів Ефрон хеттит Авраамові так, що сини Хета чули; всі ті, що входили через ворота його міста:</p>
<p>11 "Ні, добродію! Послухай (радше) мене. Я даю тобі це поле ще й печеру, що на ньому, теж даю тобі. На очах синів мого народу даю її тобі. Поховай твого мерця."</p>
<p>12 Тут Авраам вклонився перед людьми того краю,</p>
<p>13 і промовив до Ефрона так, що чули люди цього краю, кажучи: "Та коли б ти послухав радше мене! Я дам тобі гроші за це поле, візьми їх від мене й нехай я поховаю там свого мерця."</p>
<p>14 Ефрон же відповів Авраамові кажучи:</p>
<p>15 "Добродію, послухай мене! Землі (тут) на чотириста шеклів срібла; та що воно між мною і тобою? Поховай мерця твого!"</p>
<p>16 Послухав Авраам Ефрона й відважив він Ефронові срібло, як проговорився він в присутності синів Хета - чотириста шеклів срібла, - що було в обігу в купців.</p>
<p>17 Отак поле Ефрона, що в Махігелі, проти Мамре, поле з печерою на ньому й зо всіма деревами, які на полі та на всіх межах навкруги,</p>
<p>18 перейшло у власність Авраама на очах синів Хета; всіх, що входили через ворота його міста.</p>
<p>19 Після того ж Авраам поховав Сару, свою жінку, в печері на полі Махпела, проти Мамре, тобто Хеврону, в Ханаан-краю.</p>
<p>20 Так ото дісталось Авраамові від синів Хета у власність на гробницю поле з печерою, що на ньому. </p>

<h4>Буття <span class="prim_h6">24. Заприсяження свата для Ісаака 1-21; Ревека запрошує 22-27; гостина та сватання судженої 28-49; згода на це та прощання 50-60; поворот і весілля 61-67</span></h4>
<p>1 Постарівся віком Авраам, і Господь благословив Авраама в усьому.</p>
<p>2 Тоді Авраам сказав своєму слузі, найстаршому в його господі, що правив усім його маєтком: "Поклади лишень руку під моє стегно.</p>
<p>3 Я заклинаю тебе Господом, Богом неба й Богом землі, що не візьмеш ти моєму синові жінку з дочок ханаанян, серед яких я перебуваю,</p>
<p>4 а підеш у мій край, до рідні моєї, і візьмеш жінку синові моєму Ісаакові."</p>
<p>5 Слуга ж мовив до нього: "А якщо жінка не захоче йти за мною в край цей, чи маю відвести твого сина назад у край, звідки ти вийшов?"</p>
<p>6 Тоді Авраам відповів йому: "Гляди, щоб ти не відводив туди мого сина!</p>
<p>7 Господь, Бог неба, який вивів мене з дому мого батька та з мого рідного краю, і який говорив до мене та клявсь мені словами: "Потомству твоєму дам я цю землю", - він пошле свого ангела перед тобою і візьмеш звідтіля жінку моєму синові.</p>
<p>8 А як жінка не захоче йти з тобою, то ти будеш вільний від тієї клятви, що нею мені поклявся. Тільки сина мого туди не повертай!"</p>
<p>9 І поклав слуга руку свою під стегно Авраама, свого пана, і поклявся йому в тому ділі.</p>
<p>10 По тому взяв слуга десять верблюдів з-поміж верблюдів свого пана й вирушив у дорогу; з найліпшим, що лиш було в його пана знявсь він і рушив у дорогу в Арам Нагараїм, у місто Нахора.</p>
<p>11 І поставив він верблюдів поза містом біля криниці надвечір, коли жінки виходять брати воду,</p>
<p>12 та й мовив: "Господи Боже мого пана Авраама! Пощасти мені сьогодні, молю, і вчини милость моєму панові Авраамові.</p>
<p>13 Ось я стою коло джерела води; дочки горожан виходять брати воду.</p>
<p>14 Нехай дівчина, якій я скажу: "Нахили, з ласки, твій жбан, щоб я напився", а вона скаже: "Пий! Я ще й верблюдів твоїх понапуваю", - буде та, що її ти призначив слузі твоєму Ісаакові, і я по тому знатиму, що ти вчинив милость із моїм паном."</p>
<p>15 Тож і сталося, що він ще й не скінчив говорити, як ось виходить із жбаном на своїх плечах Ревека, що народилась у Бетуела, сина Мілки, жінки Нахора, Авраамового брата.</p>
<p>16 Була то дівчина прегарна з виду, незаймана, ні мужа ще не знала. Тож зійшла вона до джерела і, набравши повний жбан води, вийшла нагору.</p>
<p>17 Слуга побіг їй назустріч та й мовив: "Дай мені, з ласки своєї, трохи напитися з твого жбану!"</p>
<p>18 А вона: "Пий, добродію!" І спустила хутенько жбан на свою руку й дала йому напитися.</p>
<p>19 Як же скінчила його напувати, каже: "Я ще і твоїм верблюдам начерпаю, поки не нап'ються."</p>
<p>20 І скоро випорожнила свій жбан у пійло, побігла знову до криниці, щоб набрати води, і налляла всім його верблюдам.</p>
<p>21 А чоловік придивлявся до неї мовчки, цікавий знати, чи пощастить йому Господь у дорозі, чи ні.</p>
<p>22 Коли ж верблюди перестали пити, взяв чоловік золоту каблучку, вагою пів шекля, та дві запинки їй на руки, вагою десять шеклів золота,</p>
<p>23 і спитав: "Чия ти дочка? Скажи мені, будь ласка, чи є в домі твого батька місце для нас переночувати?"</p>
<p>24 Вона ж йому відповіла: "Я дочка Бетуела, сина Мілки, якого вона Нахарові вродила."</p>
<p>25 Далі сказала йому: "Є в нас доволі й соломи й паші, та й місця переночувати."</p>
<p>26 Тут чоловік схилив голову й, поклонившись Господеві,</p>
<p>27 мовив: "Благословен Господь Бог пана мого Авраама, що не відмовив милости своєї і вірности своєї моєму панові! Мене ж Господь привів до дому братів мого пана."</p>
<p>28 Побігла дівчина й оповіла в хаті матері своєї, що сталося.</p>
<p>29 Був же в Ревеки брат, на ім'я Лаван. Метнувся Лаван до чоловіка надвір, до джерела.</p>
<p>30 Як тільки він побачив каблучку й запинки на руках у своєї сестри та як почув слова Ревеки, сестри своєї, мовляв, ось так говорив чоловік до мене, то прийшов він до чоловіка, який стояв ще при джерелі коло верблюдів,</p>
<p>31 і мовив: "Увійди, благословенний Господом! Чого стоїш надворі? Я ж напоготовив господу й місце для верблюдів."</p>
<p>32 Увійшов цей чоловік у господу, а він (Лаван) порозвантажував верблюдів, дав соломи й корму верблюдам, та й води помити ноги його й людей, що були з ним.</p>
<p>33 По тому поставив перед ним їжу. але той сказав: "Не їстиму, поки не оповім своєї справи." Лаван же відрік: "Говори."</p>
<p>34 Він і заговорив: "Я слуга Авраама.</p>
<p>35 Господь поблагословив вельми мого пана й він зробився великим; Господь дав йому овець і худоби, срібла й золота, рабів і рабинь, верблюдів та ослів.</p>
<p>36 Та й Сара, жінка мого пана, як була вже старенька, вродила сина моєму панові, й цей дав йому все, що було його.</p>
<p>37 І заприсягнув мене мій пан, кажучи так: "Не візьмеш жінки синові моєму з дочок ханаанян, що в їхнім краю я проживаю,</p>
<p>38 а тільки підеш у господу батька мого й до роду мого та й візьмеш жінку моєму синові".</p>
<p>39 Тоді сказав я до свого пана: "А може та жінка не піде за мною?"</p>
<p>40 Та він мені відповів: "Господь, перед яким я ходжу, пошле ангела свого з тобою і пощастить твоїй дорозі; і ти візьмеш жінку синові моєму з мого роду й з господи батька мого.</p>
<p>41 Тоді ти будеш вільний від присяги мені, коли підеш до мого роду; і коли вони тобі її не дадуть - тоді ти будеш вільний від присяги мені".</p>
<p>42 От і прибув я нині до джерела й мовив: "Господи Боже мого пана Авраама! Покажи, благаю, чи доброзичиш ти мені в дорозі, що її оце верстаю.</p>
<p>43 Ось я стою коло джерела води: нехай та дівчина, що вийде брати воду, і якій я скажу: "Дай мені, будь ласка, трохи води напитися з твого жбану",</p>
<p>44 а вона до мене скаже: "І ти пий, і ще твоїм верблюдам начерпаю" - нехай вона буде та жінка, що її Господь призначив для сина мого пана".</p>
<p>45 Ще не скінчив я й говорити сам до себе, аж ось виходить Ревека з своїм жбаном на плечі; спустилась до джерела й набрала води, а я тут до неї і кажу: "Дай мені, будь ласка, напитися!"</p>
<p>46 Зняла вона хутенько свій жбан з-над себе й каже: "Пий, я і твоїх верблюдів теж понапуваю". Тож напивсь я, а вона понапувала й верблюдів.</p>
<p>47 Тоді я її спитав: "Чия ти дочка?" Вона ж відповіла: "Дочка я Бетуела, сина Нахора, якого вродила йому Мілка". Тоді я наклав їй на ніс каблучку й запинки на її руки,</p>
<p>48 та й схилив я голову і, поклонившись лицем Господеві до землі, благословив Господа Бога мого пана Авраама, що привів мене певною дорогою взяти дочку брата мого пана для його сина.</p>
<p>49 А тепер, коли ви хочете зробити моєму панові честь і шану, повідайте мені, а коли ні, то дайте знати, щоб звернув або праворуч, або ліворуч."</p>
<p>50 Лаван же й Бетуел у відповідь сказали: "Від Господа пішло це діло. Не можемо тобі нічого сказати.</p>
<p>51 Оце Ревека перед тобою. Візьми (її) і йди, і нехай вона буде жінкою синові твого пана, як це присудив Господь."</p>
<p>52 Коли слуга Авраама почув ці слова, поклонився аж до землі Господеві,</p>
<p>53 і вийняв слуга золоті та срібні речі й одежу й дав Ревеці; а братові й матері її дав коштовні подарунки.</p>
<p>54 І їли вони й пили, він і ті люди, що були з ним, та й переночувавши, встали вранці; тож він каже: "Пустіте мене до мого пана."</p>
<p>55 Однак її брати й мати сказали: "Нехай побуде з нами дівчина ще кілька днів, з десять, а потім піде."</p>
<p>56 Він же відповів їм: "Не баріть мене. Пощастив Господь моїй дорозі, тож і ви пустіте мене, нехай піду до свого пана."</p>
<p>57 Вони ж сказали: "Прикличмо дівчину й її саму спитаймо."</p>
<p>58 Тож прикликали Ревеку й кажуть до неї: "Чи підеш ти з цим чоловіком?" А вона відповіла: "Піду!"</p>
<p>59 І відпустили Ревеку, сестру свою з її нянькою, та й Авраамового слугу з його людьми.</p>
<p>60 При тому поблагословили вони Ревеку і промовили: "Ой ти, сестрице наша, стань тьмою тисяч: Нехай твоє потомство займе ворота своїх ворогів!"</p>
<p>61 І вибралася Ревека зо слугинями своїми, і сівши на верблюдів, поїхали вони за чоловіком; отак узяв слуга Ревеку й пустився в дорогу.</p>
<p>62 А Ісаак прийшов був тоді з дороги до криниці Лахаї-Рої, бо він жив у краї Негев.</p>
<p>63 Раз вийшов Ісаак підвечір пройтися в полі. Підвів свої очі й бачить - ось ідуть верблюди.</p>
<p>64 Ревека також підняла очі й, побачивши Ісаака, зійшла з верблюда,</p>
<p>65 та й каже до слуги: "Хто то цей чоловік, що йде полем нам назустріч?" Слуга ж відрік: "То мій пан." Тоді вона взяла намітку та й накрилась.</p>
<p>66 І розповів слуга Ісаакові все, що вчинив був.</p>
<p>67 Тоді ввів її Ісаак у шатро Сари, своєї матері, і взяв він Ревеку та й стала вона йому за жінку. Він же полюбив її, і було це для нього розрадою після смерти матері своєї.</p>

<h4>Буття <span class="prim_h6">25. Сини Кетури 1-6; смерть та похорон Авраама 7-11; родовід Ізмаїла 12-18; історія Ісаакової родини 19-26; первородство продано 27-34</span></h4>
<p>1 Узяв Авраам знову жінку, на ім'я Кетура.</p>
<p>2 Вона вродила йому Зімрана, Йокшана, Медана, Мідіяна, Ішбака та Шуаха.</p>
<p>3 Йокшан породив Шеву й Дедана. Сини ж Дедана були: Ашшурії, Летушії та Левмінії.</p>
<p>4 А сини Мідіянові: Ефа, Ефер, Ханох, Авіда й Елдаа. Ці всі - діти Кетури.</p>
<p>5 Авраам дав усе Ісаакові.</p>
<p>6 Синам же наложниць, які були в Авраама, дав Авраам дарунки й відіслав їх від Ісаака, сина свого, поки ще жив на сході, в східній країні.</p>
<p>7 Ось літа віку Авраама, що прожив він - 175 років.</p>
<p>8 І переставився, помер Авраам у старості щасливій, підтоптаним, поживши досхочу, і приєднався до свого роду.</p>
<p>9 Його поховали його сини, Ісаак і Ізмаїл у печері Махпела, на полі Ефрона, сина Цохара хеттита, проти Мамре,</p>
<p>10 на полі, що його купив був Авраам у синів Хета. Там поховали Авраама й Сару, його жінку.</p>
<p>11 І було - по смерті Авраама благословив Бог Ісаака, його сина. Ісаак оселився біля криниці Лахаї-Рої.</p>
<p>12 А ось історія роду Ізмаїла, Авраамового сина, якого вродила Авраамові Агар єгиптянка, слугиня Сари.</p>
<p>13 Імена ж синів Ізмаїла за їхніми назвами, за їхніми родами такі: первородний Ізмаїла Невайот; далі - Кедар, Адбеель і Мівсам,</p>
<p>14 Мішма, Дума, Масса,</p>
<p>15 Хадад, Тема, Єтур, Нафіш та Кедма.</p>
<p>16 Оці то є сини Ізмаїла й такі їхні імена за їхніми селами, та за їхніми таборами: дванадцять князів відповідно до їх племен.</p>
<p>17 Ось літа віку Ізмаїла - 137 років. І зжив зо світу та й помер і приєднався до свого роду.</p>
<p>18 Вони ж оселилися від Хавіли до Шуру, на схід від Єгипту, як іти в Ашшур. На схід від усіх своїх братів осівся.</p>
<p>19 А це історія Ісаака, Авраамового сина. Авраам породив Іссака.</p>
<p>20 Було ж Ісаакові сорок років, як він узяв собі за жінку Ревеку, дочку Бетуела арамія, з Паддан-Араму, сестру Лавана арамія.</p>
<p>21 І молив Ісаак Господа за свою жінку, бо була неплідна, і Господь вислухав його молитву й зачала Ревека, його жінка.</p>
<p>22 І билися дитятка одне об одне в її лоні. А вона сказала: "Коли так, навіщо мені жити?" і пішла спитати Господа.</p>
<p>23 Господь же сказав їй: "Два народи в твоїм лоні, два народи розділяться з твого лона. Один буде від другого сильніший. Старший буде молодшому служити."</p>
<p>24 Коли ж настав їй час родити, аж ось близнята в її лоні.</p>
<p>25 З'явився перший, рудий, наче кожух, косматий, і його названо Ісав.</p>
<p>26 А потім вийшов його брат; рука його держала за пяту Ісава, і дали йому ім'я Яків. Було ж Ісаакові 60 років, як вона породила.</p>
<p>27 Коли ж хлопці повиростали, Ісав став спритним ловцем, степовиком, а Яків був тихий, жив у наметах.</p>
<p>28 Ісаак любив Ісава, бо дичина була йому до смаку, Ревека ж Якова любила.</p>
<p>29 Раз Яків зварив юшки, а прийшов Ісав з поля, виснажений.</p>
<p>30 Ісав сказав до Якова: "Дай но та вихилю оту червону юшку, ось цю червону, бо я знемігся." Тому й названо його Едом.</p>
<p>31 А Яків відповів: "Продай мені найперше твоє первородство."</p>
<p>32 Ісав сказав: "Я ось вмираю! Навіщо воно мені оте первородство?"</p>
<p>33 І сказав Яків: "Клянися мені перше." Поклявся той і продав Якову своє первородство.</p>
<p>34 Тоді Яків дав йому хліба й юшки з сочевиці. З'їв той і напився, а потім устав і пішов геть. Так то Ісав зневажив первородство.</p>

<h4>Буття <span class="prim_h6">26. Благословення народів 1-6; Ревека та чоловіки в Герарі 7-11; багатство Ісаака, суперечки за криниці 12-22; поява в Беер-Шеві 23-25; укладення миру з Авімелехом 26-33; весілля Ісава 34-35</span></h4>
<p>1 А був голод у краю, крім того першого голоду, який був за часів Авраама. Тоді пішов Ісаак до Авімелеха, філістимлянського царя, в Герар.</p>
<p>2 Господь же з'явився йому й сказав: "Не спускайся в Єгипет, живи в краю, що його вкажу тобі.</p>
<p>3 Перебувай у цьому краю, а я буду з тобою і благословитиму тебе: тобі бо й твоєму потомству дам усі ці землі й додержу клятву, що нею клявсь я Авраамові, твоєму батькові.</p>
<p>4 Я розмножу твоє потомство, як зорі на небі, і дам твоєму потомству всі ці землі. Твоїм потомством будуть благословити себе всі народи землі,</p>
<p>5 за те, що Авраам послухав мого голосу й зберігав мої приписи, мої заповіді, мої постанови та мої закони."</p>
<p>6 І проживав Ісаак у Герарі.</p>
<p>7 Спитали його раз місцеві люди про його жінку, а він сказав: "Вона моя сестра"; бо боявся сказати: моя жінка, щоб його не вбили місцеві люди через Ревеку, бо була гарна з виду.</p>
<p>8 Та одного разу, коли він побував там довгий час, Авімелех, філістимлянський цар, поглянув у вікно й побачив, а тут Ісаак жартує з Ревекою, своєю жінкою.</p>
<p>9 Тоді Авімелех прикликав Ісаака й каже: "Оце вона справді твоя жінка! Як же ти міг казати: Вона моя сестра?" А Ісаак відповів йому: "Я бо думав собі, щоб мені не вмерти через неї."</p>
<p>10 На це каже Авімелех: "Що ти нам вдіяв? Хтонебудь з моїх людей міг був легко побути з твоєю жінкою і ти був би навів на нас гріх."</p>
<p>11 І видав Авімелех до всього народу такий наказ: "Хто доторкнеться до цього чоловіка або його жінки, буде покараний смертю."</p>
<p>12 Посіяв Ісаак у тому краї і зібрав цього року сторицею; Господь щастив йому.</p>
<p>13 Він почав багатіти й розбагатів та й ставав дедалі більш і більш багатим, аж поки не зробився великим багачем.</p>
<p>14 Були ж у нього отари овець і череди товару та й челяді багато; так що філістимляни були заздрі йому.</p>
<p>15 Тим то всі криниці, що їх повикопували були слуги його батька, за життя Авраама, його батька, філістимляни позасипали й позабивали землею.</p>
<p>16 Тож Авімелех сказав до Ісаака: "Іди від нас, бо ти став куди сильніший, ніж ми."</p>
<p>17 Пішов Ісаак звідтіля і розташувався в Герар-долині, і там осівся.</p>
<p>18 І повідкопував Ісаак знову ті криниці, що їх вони були викопали за життя Авраама, його батька, а філістимляни після смерти Авраама позасипали, і назвав їх іменами, якими був назвав їх батько його.</p>
<p>19 Як слуги Ісаака копали в долині й знайшли там криницю живої води,</p>
<p>20 герарські пастухи заходилися сваритися з пастухами Ісаака, кажучи: "Це наша вода!" Тому прозвав він цю криницю Єсек, бо вони з ним сперечалися.</p>
<p>21 Та й викопали вони другу криницю, але й за неї посварилися; тому назвав він її Сітна.</p>
<p>22 Тоді переселився він звідтіль і викопав іншу криницю, то за цю вже не сварилися. Тому назвав її Реховот: тепер бо, мовляв, Господь дав нам простір, і розростемося в цьому краю.</p>
<p>23 Звідтіля піднявся він до Версавії.</p>
<p>24 І з'явився йому Господь тієї ночі та й мовив: "Я - Бог Авраама, батька твого. Не бійся, бо я з тобою. Благословлю тебе й розмножу твоє потомство через Авраама, слугу мого."</p>
<p>25 Спорудив він там жертовник, призвав Господнє ім'я і нап'яв там свій намет, а його слуги викопали там криницю.</p>
<p>26 Тоді прийшли до нього з Герару Авімелех і Ахуззат, його друг, та Фіхол, начальник його війська.</p>
<p>27 І каже до них Ісаак: "Чого ви прийшли до мене? Ви ж ненавидите мене, прогнали геть від себе."</p>
<p>28 А вони кажуть: "Ми побачили ясно, що Господь є з тобою, то й кажемо: нехай між нами буде клятва, між нами й тобою, і укладімо договір з тобою,</p>
<p>29 що ти не будеш нам чинити лиха, як ми й тебе не торкали, а лиш добро чинили тобі та й відпустили тебе в мирі; тепер ти благословенний Господом."</p>
<p>30 Тоді справив їм Ісаак бенкет і їли вони й пили.</p>
<p>31 А рано вранці встали й поклялись один одному. І відпустив їх, і вони пішли собі від нього в мирі.</p>
<p>32 Того ж самого дня сталося, що прийшли слуги Ісаака й сповістили його про криницю, яку викопали. Вони бо сказали йому: "Ми знайшли воду."</p>
<p>33 І він назвав її: Шева, тому й назва того міста Беер-Шева (Версавія) аж по цей день.</p>
<p>34 Коли Ісавові було сорок років, він узяв собі за жінку Юдиту, дочку Беері, хеттита, і Басмат, дочку Елона, хеттита.</p>
<p>35 І гірко було Ісаакові та Ревеці через них на серці.</p>

<h4>Буття <span class="prim_h6">27. Бажання Ісаака 1-4; підступ Ревеки 5-10; згода Якова 11-17; хитрощі 18-29; викриття лукавства 30-40; Яків задумує втечу 41-45; мішане подружжя Ісава 46</span></h4>
<p>1 Як постарівся Ісаак та вже й зір його притупився, недобачав, то покликав він Ісава, свого старшого сина та й каже йому: "Сину мій!" Той відповів: "Тут я."</p>
<p>2 А він каже: "Оце я старий, не знаю дня моєї смерти.</p>
<p>3 Візьми твоє знаряддя, твій сагайдак і твій лук, та й піди в поле й піймай для мене дичину,</p>
<p>4 та й зготуй мені смачну страву, так, як я люблю, і принеси мені; нехай я з'їм, щоб за те благословила тебе моя душа перед смертю."</p>
<p>5 Ревека ж чула, як Ісаак говорив до Ісава, свого сина. І вийшов Ісав у поле вполювати дичину для батька.</p>
<p>6 Тоді Ревека й каже до Якова, сина свого так: "Оце чула я, як твій батько говорив до Ісава, твого брата:</p>
<p>7 "Принеси мені дичини і зготуй для мене смачну страву: нехай я з'їм і благословлю тебе перед Господом, заки ще помру".</p>
<p>8 Тепер же мій сину послухай мене, що я тобі наказую.</p>
<p>9 Піди но в отару і принеси мені звідти двоє козенят гарненьких, а я зготую з них смачну страву для твого батька, як він любить.</p>
<p>10 Тоді внесеш її твоєму батькові, щоб він її з'їв і щоб благословив тебе перед своєю смертю."</p>
<p>11 Але Яків каже до Ревеки, своєї матері: "Таж Ісав, мій брат, мужчина волохатий, а я гладенький.</p>
<p>12 Ануж мій батько помацає мене, і в його очах я буду як той, що глузує з нього, і так я наведу на себе прокляття, а не благословення."</p>
<p>13 Тоді каже до нього його мати: "На мені буде твоє прокляття, мій сину! Ти слухай тільки мене та піди і принеси мені (козенят)."</p>
<p>14 Пішов же він, узяв їх і приніс своїй матері; а вона зготувала смачну страву, як любив його батько.</p>
<p>15 І взяла Ревека щонайдорожчу одежу Ісава, свого старшого сина, що була в неї дома, і одягла в неї Якова, свого молодшого сина,</p>
<p>16 а кізлячими шкірами обгорнула його руки і гладеньке тіло в нього на шиї.</p>
<p>17 Тоді дала вона в руки Яковові, своєму синові, смачну страву і хліба, що зготувала.</p>
<p>18 Він же пішов до свого батька й каже: "Тату мій!" А цей відізвався: "Я тут! Хто ти мій сину?"</p>
<p>19 Тоді Яків каже до свого батька: "Я - Ісав, твій первісток. Я зробив так, як ти мені велів. Підведись, прошу, сядь та з'їж моєї дичини, щоб твоя душа благословила мене."</p>
<p>20 А Ісаак каже до свого сина: "Як же ж хутко ти це знайшов, мій сину!" Той відповів: "Бо Господь, Бог твій, наслав мені."</p>
<p>21 На це Ісаак до Якова: "Підійди лишень до мене, нехай обмацаю тебе, мій сину, чи ти справді мій син Ісав, чи ні?"</p>
<p>22 І підійшов Яків до Ісаака, свого батька, а він обмацав його й каже: "Голос - голос Якова, руки ж - руки Ісава."</p>
<p>23 Однак не впізнав його, бо руки його були, як руки в Ісава, брата його, волохаті, тож і благословив його.</p>
<p>24 По тому спитав: "Чи ти справді мій син Ісав?" А цей відповів: "Я!"</p>
<p>25 Той же сказав: "Подай мені, нехай з'їм я дичини мого сина, щоб моя душа благословила тебе." І подав йому, й він з'їв; приніс йому й вина, й він випив.</p>
<p>26 Тоді каже до нього Ісаак, його батько: "Підійди лишень та поцілуй мене, мій сину!"</p>
<p>27 Він же підійшов і поцілував його. І занюхав Ісаак запах його одежі й поблагословив його та й сказав: "Ось запах сина мого, неначе запах поля, що Господь благословив його.</p>
<p>28 Дай же, тобі, Боже, росу з неба й родючу землю. Та ще й пшениці й вина подостатком!</p>
<p>29 Нехай народи тобі служать і племена приклоняться перед тобою. Будь володарем над братами твоїми, й сини матері твоєї нехай приклоняться перед тобою. Проклятий хай буде, хто тебе проклинає, а благословен, хто тебе благословляє!"</p>
<p>30 Та сталось, як Ісаак скінчив благословляти Якова і Яків щойно вийшов від Ісаака, свого батька, прийшов Ісав, брат його, з полювання.</p>
<p>31 Він теж зготував смачну страву, приніс її до свого батька й каже до нього: "Хай тато підведуться і з'їдять дичини свого сина, щоб душа їх благословила мене."</p>
<p>32 Тоді Ісаак, його батько, спитав: "Хто ти?" Він же відповів: "Я - син твій, твій первісток, Ісав."</p>
<p>33 Ужахнувся Ісаак жахом великим та й питає: "А хто ж той, що піймав дичину, приніс мені, й я з'їв спокійно все, заки ти прийшов, і я поблагословив його, так він благословенний і буде?"</p>
<p>34 Коли Ісав почув слова свого батька, скрикнув він великим і жалісним голосом та сказав до батька свого: "Благослови мене, мене також, мій тату!"</p>
<p>35 А той мовив: "Прийшов твій брат підступно й узяв твоє благословення."</p>
<p>36 Ісав і каже: "Хіба не названо його Яків; він бо два рази вже обійшов мене! Забрав моє первородство, а ось тепер узяв моє благословення?"</p>
<p>37 На це відозвавсь Ісаак, кажучи до Ісава: "Я, бачиш, його поставив володарем над тобою і всіх його братів дав йому за слуг; хлібом і вином забезпечив його. Що ж, отже, мій сину, можу я для тебе зробити?"</p>
<p>38 Тоді Ісав каже до свого батька: "Хіба одне благословення в тебе, тату? Благослови й мене, мій батьку!" Та й заридав Ісав уголос.</p>
<p>39 Тут батько його, Ісаак відповів йому, кажучи: "Без родючої землі буде твоя оселя, і без роси, що падає з неба.</p>
<p>40 Ти житимеш з меча твого і будеш на послугах у твого брата. Але станеться, що звільнишся, скинеш ярмо з свого карку."</p>
<p>41 Та й зненавидів Ісав Якова за благословення, що ним благословив його батько його, і сказав собі Ісав у серці: "Прийдуть дні плачу по моєму батькові, тоді уб'ю Якова, брата свого."</p>
<p>42 І переказано Ревеці слова Ісава, старшого її сина, і вона послала покликати Якова, свого молодшого сина, і сказала йому: "Он Ісав, твій брат, заповзявся помститися на тобі й забити тебе.</p>
<p>43 Послухай же тепер мене, мій сину, і вставай та й утікай до Лавана, мого брата, в Харан.</p>
<p>44 Ти поживеш з ним якийсь час, поки не промине лють твого брата,</p>
<p>45 поки не пройде гнів брата твого на тебе й він не забуде, що ти йому вдіяв; тоді я пошлю, щоб тебе забрати звідтіля. Як же ж то мені втратити вас обидвох разом в один день? "</p>
<p>46 А до Ісаака сказала Ревека: "Життя мені набридло через дочок хеттитських. Коли ще Яків візьме собі жінку з хеттитських дочок, як оці, з дочок цього краю, то навіщо ж мені жити?"</p>

<h4>Буття <span class="prim_h6">28. Вислання Якова 1-5; Ісав бере жінку з Авраамового роду 6-9; сон про небесну драбину 10-22</span></h4>
<p>1 І прикликав Ісаак Якова, поблагословив його й наказав йому, кажучи: "Не бери собі жінки з дочок Ханаану.</p>
<p>2 Встань, іди в Паддан-Арам, у господу Бетуела, батька матері твоєї, і візьми жінку звідтіля, з-поміж дочок Лавана, брата твоєї матері.</p>
<p>3 А всемогутній Бог нехай поблагословить тебе й нехай зробить тебе плідним та розмножить тебе, щоб з тебе вийшла громада народів.</p>
<p>4 І нехай він дасть тобі благословення Авраама, тобі й потомству твоєму з тобою, щоб ти володів землею, на якій пробуваєш, що її Бог дав Авраамові."</p>
<p>5 І відослав Ісаак Якова та й пішов він у Паддан-Арам, до Лавана, сина Бетуела, арамія, брата Ревеки, матері Якова та Ісава.</p>
<p>6 Як Ісав побачив, що Ісаак поблагословив Якова й послав його в Паддан-Арам, щоб узяв собі звідти жінку, та благословивши його, наказав йому не брати жінки з дочок Ханаану,</p>
<p>7 і що Яків послухав батька-матері і пішов у Паддан-Арам,</p>
<p>8 то зрозумів Ісав, що дочки Ханаану не подобались Ісаакові, його батькові.</p>
<p>9 Тому й пішов Ісав до Ізмаїла, і до жінок, що їх уже мав, узяв собі за жінку Махалат, дочку Ізмаїла, Авраамового сина, сестру Невайота.</p>
<p>10 Тоді вийшов Яків із Версавії і пішов у Харан.</p>
<p>11 Дійшов він на місце й заночував там, бо зайшло сонце. Він узяв камінь з-поміж каміння, яке було на місці, поклав собі під голову та й ліг (спати) на цьому місці.</p>
<p>12 І сниться йому, що ось драбина спирається об землю, а вершком сягає неба, і оце ангели ступають по ній вгору й сходять наниз.</p>
<p>13 А над нею стояв Господь і мовив: "Я - Господь, Бог Авраама, твого батька, і Бог Ісаака. Землю, що на ній ти лежиш, я дам тобі й твоєму потомству.</p>
<p>14 Твоє ж потомство буде численне, як земний порох. Ти поширишся на захід і на схід, на північ і на південь. Усі народи землі будуть благословенні через тебе і твоє потомство.</p>
<p>15 Оце я з тобою, і берегтиму тебе скрізь, куди підеш, і поверну тебе назад у цю землю, бо не покину тебе, поки не виконаю того, що я тобі обіцяв."</p>
<p>16 Коли ж Яків прокинувся зо сну свого, то промовив: "Направду, Господь є на цьому місці, а я не знав."</p>
<p>17 І злякався він і каже: "Яке страшне це місце! Це ніщо інше, як дім Божий, і це ворота небесні!"</p>
<p>18 Рано-вранці встав Яків, узяв камінь, що його був поклав собі під голову, і поставив його як стовпа та й налив олії вгорі його.</p>
<p>19 І назвав він те місце - Бетел, однак раніше те місто звалося Луз.</p>
<p>20 Тоді Яків пообіцявся, кажучи: "Як Господь буде зо мною і збереже мене в цій дорозі, що її верстаю, і як дасть мені хліба їсти та й одежі одягтися,</p>
<p>21 так що вернусь я живим-здоровим у господу мого батька, то Господь буде мені Богом,</p>
<p>22 а камінь цей, що його я поставив як стовпа, буде дім Божий, і з усього, що даси мені, напевно дам тобі десятину."</p>

<h4>Буття <span class="prim_h6">29. Пастухи при криниці 1-8; Рахиль 9-14; служіння за Рахиль 15-20; Лаван обдурює Лією 21-24; викриття обману 25-27; одруження з Рахиллю 28-30; Рувим, Симеон, Леві та Юда 31-35</span></h4>
<p>1 По тому пустився Яків у дальшу путь і прибув у землю синів сходу.</p>
<p>2 Дивиться він - аж ось криниця в полі й овець три отари лежать коло неї, бо з тієї криниці напували отари. На ній великий камінь.</p>
<p>3 Коли ж зібралися туди отари, пастухи відкочували камінь від отвору й напували овець та й клали його назад на місце.</p>
<p>4 І сказав Яків до них: "Браття, звідкіля ви?" Вони ж відрекли: "Ми з Харану."</p>
<p>5 Тоді він каже до них: "Чи знаєте Лавана, сина Нахора?" Вони кажуть: "Знаємо."</p>
<p>6 Тож питає їх: "Чи він жив-здоров?" відповіли: "Здоров, ось і Рахиль його дочка йде з вівцями."</p>
<p>7 "Ще дня багато", сказав Яків, "ще не пора зганяти докупи худібку. Понапувайте вівці й ідіть пасти."</p>
<p>8 Та вони мовили: "Не можемо, доки не зберуться всі отари докупи й не відкотять каменя з-над криниці, тоді й понапуваєм овець."</p>
<p>9 Поки він говорив ще з ними, Рахиль надійшла з вівцями свого батька, бо вона пастушкою була.</p>
<p>10 От як тільки Яків побачив Рахиль, дочку Лавана, брата своєї матері, з вівцями того ж Лавана, приступив Яків і відкотив камінь від криниці й напоїв овець Лавана, брата своєї матері.</p>
<p>11 Опісля поцілував Яків Рахиль та й заплакав уголос.</p>
<p>12 Він розповів Рахилі, що він родич її батька, бож він син Ревеки, а вона побігла й розповіла те своєму батькові.</p>
<p>13 Як же ж Лаван почув вістку про Якова, сина своєї сестри, то вибіг йому назустріч, обійняв його, поцілував його й увів до себе в господу, а він оповів Лаванові про всі речі.</p>
<p>14 Тоді Лаван мовив до нього: "Направду, ти кість моя і тіло моє!" І пробув Яків у нього місяць часу.</p>
<p>15 Тоді Лаван сказав до Якова: "Хіба тому, що ти мій родич, маєш дармо на мене працювати? Скажи мені, скільки тобі платити?"</p>
<p>16 Було ж у Лавана дві дочки: старша, на ім'я Лія, та менша, на ім'я Рахиль.</p>
<p>17 Очі ж у Лії були тьмяні, а Рахиль була поставна й гарна з виду.</p>
<p>18 Тому сподобав собі Яків Рахиль і каже: "Служитиму тобі сім років за Рахиль, твою молодшу дочку."</p>
<p>19 На це Лаван відповів: "Ліпше мені дати її тобі, ніж комусь іншому. Живи зо мною."</p>
<p>20 І вислужив Яків за Рахиль сім років, а здавалось йому, наче кілька днів, тому що він любив її.</p>
<p>21 Тоді Яків і каже до Лавана: "Приведи мою жінку, бо дні мої сповнилися: нехай я ввійду до неї."</p>
<p>22 Тож Лаван зібрав усіх місцевих людей і зробив учту;</p>
<p>23 а ввечері взяв він Лію, свою дочку, та й привів її до Якова, й той увійшов до неї.</p>
<p>24 Лаван же дав їй, дочці своїй Лії, за слугиню Зілпу, свою служку.</p>
<p>25 Коли ж настав ранок, то й виявилося, що то Лія, тим то й каже Яків до Лавана: "Що це ти мені заподіяв? Хіба не за Рахиль служив я в тебе? Чому ж ти мене обманув?"</p>
<p>26 А Лаван і каже: "Немає в нашому краї звичаю видавати молодшу перед старшою.</p>
<p>27 Та вже кінчи цей тиждень, а я дам тобі і другу за службу, що її робитимеш мені ще других сім років."</p>
<p>28 Яків так і зробив. Закінчив цей тиждень з нею, і Лаван дав йому Рахиль, свою дочку, за жінку.</p>
<p>29 Рахилі ж, дочці своїй, дав він за слугиню Білгу, свою служку.</p>
<p>30 Увійшов Яків також до Рахилі й полюбив її більше, ніж Лію, і служив у Лавана других сім років.</p>
<p>31 Та Господь побачив, що Лія менше люблена, тож обдарував її плодовитістю, а Рахиль була неплідна.</p>
<p>32 Отож зачала Лія і породила сина та й назвала його ім'ям Рувим: "бо Господь", сказала, "зглянувсь на моє горе. Тепер мій чоловік буде любити мене."</p>
<p>33 І знову зачала й породила сина та й сказала: "Господь почув, що я ненавидна, то дав мені ще й цього; і назвала його Симеон."</p>
<p>34 І знову зачала і породила сина та й сказала: "Тепер, цим разом, мій чоловік пристане до мене, бо я породила йому трьох синів." Тому й назвала його ім'ям Леві.</p>
<p>35 Зачала ж вона ще раз і породила сина та й сказала: "Цим разом буду хвалити Господа", тому й назвала його ім'ям Юда. Та й перестала родити.</p>

<h4>Буття <span class="prim_h6">30. Білга, заступниця Рахилі 1-8; Зілпа, заступниця Лії 9-21; народження Йосифа 22-24; поворот Якова додому 25-26; угода щодо заплати 27-34; підступ та хитрощі Якова 35-43</span></h4>
<p>1 Як же Рахиль побачила, що не народжує Яковові дітей, стала заздрити своїй сестрі і сказала до Якова: "Дай мені діток, а то вмру."</p>
<p>2 Спалахнув Яків гнівом проти Рахилі й каже: "Хіба ж то я можу бути замість Бога, який відмовив тобі плідности лона?"</p>
<p>3 Тоді вона й каже: "Ось моя слугиня Білга; увійди до неї, нехай уродить мені у прийми, щоб і мені розвинутись через неї."</p>
<p>4 Тож дала йому Білгу, свою слугиню, за жінку, і Яків зійшовся з нею.</p>
<p>5 Зачала Білга і вродила Яковові сина.</p>
<p>6 Тоді Рахиль і каже: "Бог судив мені й почув також мій голос та й дав мені сина." Тому й дала йому ім'я Дан.</p>
<p>7 Знову зачала Білга, слугиня Рахилі, і родила Якову другого сина.</p>
<p>8 А Рахиль сказала: "Великим змаганням змагалась я з моєю сестрою і подолала." Тому й дала йому ім'я Нафталі.</p>
<p>9 Але й Лія, побачивши, що перестала родити, взяла Зілпу, свою служницю, і дала її Яковові за жінку.</p>
<p>10 Та й родила Зілпа, служниця Лії, Яковові сина.</p>
<p>11 І каже Лія: "Прийшло щастя!" Тому назвала його ім'ям Гад.</p>
<p>12 Потім родила Зілпа, служниця Лії, Яковові другого сина.</p>
<p>13 Та й каже Лія: "Яка ж я щаслива! - бо жінки будуть мене щасливою вітати." І дала йому ім'я Ашер.</p>
<p>14 Вийшов якось Рувим під час пшеничних жнив і знайшов на полі любовні яблука та й приніс їх Лії, своїй матері. Тоді каже Рахиль до Лії: "дай мені, з ласки, любовних яблук твого сина."</p>
<p>15 А ця до неї: "Мало ще того, що забрала мого чоловіка? Хочеш узяти й любовні яблука мого сина?" Рахиль каже: "Тому нехай цієї ночі, спить він з тобою за любовні яблука твого сина."</p>
<p>16 Як прийшов Яків з поля ввечері, вийшла Лія йому назустріч і каже: "Ти мусиш увійти до мене, бо я тебе найняла за любовні яблука мого сина." І спав з нею тієї ночі.</p>
<p>17 Вислухав Бог Лію, і вона зачала та й породила Яковові п'ятого сина.</p>
<p>18 І каже Лія: "Бог дав мені плату за те, що я дала свою служницю чоловікові своєму." Тож і назвала його ім'ям Іссахар.</p>
<p>19 Знову зачала Лія й родила Яковові шостого сина;</p>
<p>20 та й каже Лія: "Бог дав мені гарний дарунок; тепер чоловік мій буде жити зо мною, бо я породила йому шістьох синів." І дала йому ім'я Завулон.</p>
<p>21 Потім же вона породила дочку й дала їй ім'я Діна.</p>
<p>22 Але згадав Бог і про Рахиль та й вислухав її і відімкнув Бог їй лоно.</p>
<p>23 Вона зачала й породила сина, й каже: "Бог увільнив мене від безчестя!"</p>
<p>24 Тож назвала його ім'ям Йосиф, кажучи: "Дай мені, Господи, ще й другого сина."</p>
<p>25 Сталось, як уродила Рахиль Йосифа, то Яків сказав до Лавана: "Відпусти мене, нехай іду на рідне місце, на свою батьківщину.</p>
<p>26 Дай мені моїх жінок з дітьми, що за них я служив тобі, щоб я міг піти собі; бож знаєш мою службу, яку я відбув для тебе."</p>
<p>27 А Лаван каже йому: "Дозволь мені сказати тобі таке: по деяких знаках я зауважував, що Господь благословив мене через тебе."</p>
<p>28 І додав: "Скажи мені, скільки тобі платити, і я дам."</p>
<p>29 Тоді Яків сказав до нього: "Ти сам знаєш, як я служив тобі й якою зробилася твоя скотина в мене.</p>
<p>30 Того трошки, що було в тебе передо мною, вельми розрослось, і Господь благословив тебе з моїм приходом. Тепер час би мені попрацювати й для власного дому."</p>
<p>31 Лаван спитав: "Що ж маю тобі дати?" На те Яків відповів: "Нічого не маєш мені дати! Коли зробиш мені те, що тобі кажу, я піду знову пасти й доглядати твоїх овець.</p>
<p>32 Сьогодні я пройду крізь усю твою отару, вилучу з неї кожну чорну овечку між вівцями й усе красе та клапчасте між козами; то й буде моя плата.</p>
<p>33 Моя чесність невдовзі посвідчить за мене, коли ти прийдеш перевіряти мій заробіток: усе, що не є красе та клапчасте між козами і не є чорне між вівцями, воно вкрадене, якщо знайдеться в мене."</p>
<p>34 На те Лаван каже: "Добре, нехай буде по твоєму слову."</p>
<p>35 І того ж самого дня він вилучив козлів смугнастих і клапчастих, усіх кіз красих і клапчастих, усе, що на ньому щось біле, і все чорне між вівцями - та й дав у руки своїх синів;</p>
<p>36 ще й віддалився на три дні ходу між собою та Яковом. Яків же пас решту овець Лавана.</p>
<p>37 Тоді взяв собі Яків прутів свіжих, тополевих, миґдалевих і чинарових та й покарбував на них білі карби, облуплюючи аж до білого на прутах.</p>
<p>38 Поклав він ті прути, що їх пооблуплював, перед вівцями в корита й у пійла з водою, до яких приходили вівці пити; і як вони приходили пити, то парувались.</p>
<p>39 А парувавшися перед прутами, вони по тому котилися (ягнятами) строкатими, клапчастими і красими.</p>
<p>40 Ягнят Яків відділив, ще й поставив овець лицем до себе - строкатих і всіх чорних у Лавановій отарі; і так він уклав отари окремо для себе, та й не укладав їх з вівцями Лавана.</p>
<p>41 А до того ж, усюди, де парувалися сильніші вівці, там Яків клав прути в корита перед очі овець, щоб вони парувалися коло тих прутів.</p>
<p>42 А коли вівці були слабовиті, він їх не клав; отож слабовиті були для Лавана, а щосильніші для Якова.</p>
<p>43 І збагатився чоловік вельми-превельми, й була в нього сила овець і слугині й слуги, верблюди й осли.</p>

<h4>Буття <span class="prim_h6">31. Задум утечі 1-13; згода на це Лаванових дочок 14-16; утеча 17-25; докори Лавана 26-32; обшук із-за домашніх божків 33-35; Яковові докори супроти Лавана 36-45; копець свідоцтва 46-54</span></h4>
<p>1 Та зачув Яків слова синів Лавана, які говорили: "Забрав Яків усе, що було в нашого батька, та й з того, що було в нашого батька, зробив собі все це багатство."</p>
<p>2 І з обличчя Лаванового зауважив Яків, що він не був до нього вже таким, як раніше.</p>
<p>3 Тоді Господь сказав до Якова: "Повертайсь на твою батьківщину, до твого роду, а я буду з тобою."</p>
<p>4 Отож Яків послав покликати Лію й Рахиль на поле, де були його отари,</p>
<p>5 і каже до них: "Бачу я з обличчя вашого батька, що він не такий до мене, як раніше, але Бог мого батька був зо мною.</p>
<p>6 Ви ж самі знаєте, що я всіма своїми силами працював для вашого батька.</p>
<p>7 А ваш батько ошукав мене й міняв десять раз мені платню, тож Бог не дав йому скривдити мене.</p>
<p>8 Як скаже було так: Клапчасті будуть твоя платня, то всі вівці котилися клапчастими. А як скаже: Строкаті будуть твоя платня, то всі вівці котилися строкатими.</p>
<p>9 І так забрав Бог скотину від вашого батька й дав мені.</p>
<p>10 Раз якось, коли парувалися, підвів я свої очі й уві сні бачу: аж ось козли, які спинались на самиць, були смугнасті, клапчасті і красі.</p>
<p>11 І каже до мене в сні ангел Божий: Якове! А я озвавсь: Я тут!</p>
<p>12 Тоді він каже: Підведи свої очі й глянь: усі козли, що спинаються на самиць, смугнасті, клапчасті й красі, бо я бачив усе, що Лаван чинить тобі.</p>
<p>13 Я - Бог Бетела, де ти помазав стовпа, де ти мені пообіцявся. Тепер же встань, вийди з цього краю. й повертайся в рідну землю."</p>
<p>14 Тоді Рахиль і Лія відповіли йому, кажучи: "Хіба для нас є ще якась частина в домі нашого батька?</p>
<p>15 Хіба не за чужих він нас уважає? Він же продав нас і зажер нашу ціну.</p>
<p>16 Все багатство, що його Бог забрав від нашого батька, воно наше й наших дітей. Тож роби тепер усе, що Бог тобі каже."</p>
<p>17 Устав Яків, посадив синів своїх і жінок своїх на верблюдів,</p>
<p>18 і погнав усю свою худобу зо всім майном, що його набув, що його він придбав у Паддам-Арамі, щоб іти до Ісаака, свого батька, в Ханаан-край.</p>
<p>19 Коли Лаван пішов був стригти своїх овець, Рахиль украла домашніх ідолів, що були в її батька.</p>
<p>20 А Яків викрався потай від Лавана арамія, не давши йому знати, що відходить.</p>
<p>21 І втік він зо всім, що було в нього, вирушив і, перебрівши ріку, попрямував на Гілеад-гору.</p>
<p>22 Аж на третій день переказали Лаванові, що Яків утік.</p>
<p>23 Тож забрав Лаван братів із собою і гнався за ним сім днів дороги та й догнав його на Гілеад-горі.</p>
<p>24 Але вночі вві сні прийшов Бог до Лавана арамія і промовив до нього: "Уважай, щоб ти нічого не говорив до Якова!"</p>
<p>25 Отож Лаван наздогнав Якова, коли він розіп'яв був свої намети на горі; то й Лаван зо своїми братами розіп'яв свої (намети) на Гілеад-горі.</p>
<p>26 І сказав Лаван до Якова: "Що ти наробив? Викравсь від мене потайки! Погнав моїх дочок неначе бранок!</p>
<p>27 Чого ти втік потайки й перехитрував мене, не сказавши мені нічого, - а то й обікрав ще? Я був би випровадив тебе з радістю, зо співом, під гру цимбалів та гуслів!</p>
<p>28 Ти не дав мені й поцілувати моїх онуків та моїх дочок! Ти по-дурному вчинив.</p>
<p>29 Я міг би накоїти вам лиха, та Бог батька вашого цієї ночі сказав до мене: Вважай, не говори до Якова нічого!</p>
<p>30 Та тепер нехай би ти й пішов собі, - тяжко бо затужився за домом свого батька - але навіщо ти вкрав моїх богів?"</p>
<p>31 Тут Яків у відповідь сказав до Лавана: "Тому, що я боявся; бо гадав собі, що ти відбереш своїх дочок від мене.</p>
<p>32 В кого знайдеш своїх богів, тому не жити! Перед нашими родичами розглянь, що твого є в мене, і забери собі." Не знав же Яків, що то Рахиль украла їх.</p>
<p>33 Увійшов Лаван і до намету Якова, і до намету Лії, і до намету обидвох слугинь, та й не знайшов нічого. Як же він вийшов із намету Лії, то вступив у намет Рахилі.</p>
<p>34 А Рахиль узяла домашніх ідолів та поклала їх у кульбаки верблюда й сама сіла на них. Лаван же обнишпорив увесь намет і не знайшов нічого.</p>
<p>35 Тоді вона сказала до свого батька: "Не гнівайся, мій пане, що не можу перед тобою встати, бо жіночий випадок у мене." Шукав він пильно, та не знайшов домашніх ідолів.</p>
<p>36 Розгнівавсь Яків і стаз сваритися з Лаваном; він так заговорив до нього: "Яка моя провина? Який гріх мій, що ти притьмом гнався за мною?</p>
<p>37 Ти обшукав усі мої речі. Що ж знайшов ти з усіх речей твого дому? Поклади тут перед моїми і твоїми родичами, нехай вони розсудять між нами обидвома.</p>
<p>38 Оце двадцять уже років, як я з тобою. Вівці і кози твої не скидали, і баранів із твоєї отари не їв я.</p>
<p>39 Роздертого звірюкою тобі я не приносив; я ніс за нього втрату; ти вимагав його з руки моєї, чи воно було вкрадене в мене вдень, чи вкрадене вночі в мене.</p>
<p>40 Ось що було зо мною: вдень з'їдала мене спека, а вночі холод, і сон тікав з моїх очей.</p>
<p>41 Двадцять уже років я в твоїй господі: служив я тобі чотирнадцять років за дві твої дочки й шість років за овець, і ти десять разів міняв мою платню.</p>
<p>42 Коли б не був зо мною Бог батька мого, Бог Авраама та острах Ісаака, ти напевно відпустив би тепер мене з порожніми руками. Та Бог бачив моє бідування і працю моїх рук і розсудив учорашньої ночі."</p>
<p>43 Відповідаючи на це, Лаван сказав до Якова: "Дочки - мої дочки, і діти - мої діти, і отари - мої отари, і все, що бачиш, моє воно. Але що я можу заподіяти сьогодні оцим дочкам моїм або їх дітям, що їх вони породили?</p>
<p>44 Ходім, отже, та зробім умову, я і ти, і нехай воно свідчить між мною і тобою."</p>
<p>45 Тоді взяв Яків камінь і поставив його, як стовп.</p>
<p>46 І каже Яків до своїх родичів: "Назбирайте каміння!" І назбирали вони каміння та й зробили копець і гостилися там при копці.</p>
<p>47 Лаван прозвав його Єгар-Сагадута, а Яків назвав його Галеад.</p>
<p>48 І сказав Лаван: "Оцей копець нині свідком між мною й тобою; тому й названо його ім'ям Галеад,</p>
<p>49 а також і Міцпа, мовляв, нехай Господь вартує між мною і між тобою, як ми розійдемося один з одним.</p>
<p>50 Коли ти будеш поводитися погано з моїми дочками й коли візьмеш крім моїх дочок ще інших жінок та й того ніхто з нас не буде бачити, пам'ятай, однак, що Бог свідок між мною і тобою."</p>
<p>51 Далі говорив Лаван до Якова: "Ось цей копець і ось цей стовп, що їх я поставив між мною і між тобою.</p>
<p>52 Свідок - оцей копець і свідок - стовп, що я не перейду до тебе поза цей копець, а ти не перейдеш до мене поза цей копець і цей стовп з ворожим наміром.</p>
<p>53 Бог Авраама й Бог Нахора, Бог батьків їхніх, судитиме між нами!" І поклявсь Яків острахом батька свого Ісаака.</p>
<p>54 Потім Яків приніс на горі жертву та й запросив своїх свояків на гостину. А коли з'їли хліба, на горі заночували.</p>

<h4>Буття <span class="prim_h6">32. Божий табір 1-3; посланці до Ісава 4-9; молитва Якова 10-13; подарунки 14-22; змагання вночі 23-33</span></h4>
<p>1 Рано-вранці Лаван встав, поцілував своїх онуків і своїх дочок, поблагословив їх і, рушивши в дорогу, повернувся на своє місце.</p>
<p>2 Та й Яків пустився далі в путь, під час якої зустріли його ангели Божі.</p>
<p>3 Побачивши їх, він сказав: "Це табір Божий", і назвав те місце Маханаїм.</p>
<p>4 Тоді Яків послав послів до Ісава, свого брата, в Сеїр-край, в Едом-поле;</p>
<p>5 він повелів їм: "Ось так скажете моєму панові Ісавові: Так говорить слуга твій Яків: у Лавана перебував я і забарився аж досі.</p>
<p>6 Придбав я волів, ослів і овець, слуг і слугинь, і посилаю панові моєму про те вістку, щоб знайти ласку в твоїх очах."</p>
<p>7 Повернулися посли до Якова та й кажуть: "Ходили ми до твого брата Ісава, він сам іде тобі назустріч, а з ним чотириста чоловік."</p>
<p>8 Тим злякався Яків вельми й стривожився, тож поділив людей, які були з ним, та й овець і худобу й верблюдів на два загони.</p>
<p>9 Бо думав він собі: "Коли Ісав прийде до одного загону й розіб'є його, то загін той, що зостанеться, врятується."</p>
<p>10 Тоді Яків сказав: "О Боже батька мого Авраама й Боже батька мого Ісаака! Господи, який велів єси мені: "Вернись у край твій, до рідні твоєї, а я буду помагати тобі."</p>
<p>11 Я негідний тих усіх ласк і всієї вірности тої, що їх ти виявив слузі твоєму, бо з моєю тільки палицею я перебрів цей Йордан, а тепер виріс у два загони.</p>
<p>12 Визволь мене, благаю, з руки мого брата, руки Ісава, бо боюся його, щоб не прийшов і не вбив мене та матерей з дітьми.</p>
<p>13 Сам бо ти сказав: "Напевно буду тобі щастити і зроблю твоє потомство, як пісок морський, що його не злічити, така його сила"."</p>
<p>14 І там він ночував цієї ночі. З того ж, що було під рукою в нього, Яків узяв гостинця для Ісава, свого брата:</p>
<p>15 двісті кіз і двадцять козлів, двісті овець і двадцять баранів,</p>
<p>16 тридцять верблюдиць, що годують, з їх верблюденятами, сорок корів і десять биків, двадцять ослиць і десять ослят.</p>
<p>17 І дав він у руки своїх слуг, кожне стадо зокрема, і сказав до них: "Ідіть поперед мене та зробіть відступ між стадом і стадом."</p>
<p>18 Першому ж велів він: "Як зустріне тебе Ісав, мій брат, і спитає тебе: "Чий ти і куди йдеш та чиє оце, що перед тобою?",</p>
<p>19 то ти скажеш: "Слуги твого Якова. Це подарунок, післаний панові моєму Ісавові. Та ось ще й він сам позаду нас"."</p>
<p>20 Так само велів він і другому та й третьому й усім, що гнали стада, кажучи їм: "Так говоритимете до Ісава, як зустрінете його,</p>
<p>21 і додасте: "Ось ще твій слуга Яків іде за нами"." Думав бо собі: "Умилостивлю його дарунком, що йде передо мною, а потім і сам явлюся перед ним; може, він прийме мене приязно."</p>
<p>22 І пішов дарунок поперед ним. Сам же він перебув цю ніч у загоні.</p>
<p>23 Тієї ж ночі він устав, узяв обидвох своїх жінок та обидвох своїх слугинь та й одинадцять своїх дітей і перейшов брід Яббок.</p>
<p>24 По тому взяв їх і перевів через потік; також перевів усе, що мав.</p>
<p>25 Зостався Яків сам. Тоді хтось боровся з ним, ще поки на світ не займалося.</p>
<p>26 Та бачивши, що не переможе його, доторкнувся суглобу його стегна, й суглоб Якового стегна звихнувся, коли він боровся з ним.</p>
<p>27 І каже той: "Пусти мене, бо вже на світ благословиться." А Яків відповів: "Не пущу тебе, хіба-що поблагословиш мене."</p>
<p>28 А цей спитав його: "Як тобі на ім'я?" Він і каже: "Яків."</p>
<p>29 Тоді той відповів: "Не Яків буде більш твоє ім'я, а Ізраїль, бо ти змагався з Богом і з людьми та й переміг."</p>
<p>30 Тоді Яків спитав його: "Скажи, будь ласка, своє ім'я?" А цей відповів: "Чого питаєш про моє ім'я?" І тут поблагословив його.</p>
<p>31 Тому Яків назвав це місце Пеніел, бо я, мовляв, бачив Бога віч-на-віч і я живий ще.</p>
<p>32 І сонце йому засяло, як він пройшов Пеніел, але кульгав на стегно.</p>
<p>33 Ось тому сини Ізраїля і по цей день не їдять стегнового м'яса, що на суглобі стегна, бо він доторкнувся Яковового суглобу стегна, до стегнового м'яса.</p>

<h4>Буття <span class="prim_h6">33. Поєднання 1-17; Яків удасться до Сихему 18-20</span></h4>
<p>1 Підвів же Яків свої очі й бачить - аж тут іде Ісав і з ним чотириста чоловік; тож розділив він дітей між Лією, Рахиллю та двома слугинями.</p>
<p>2 Отже, спереду поставив він слугинь з їхніми дітьми, далі Лію з її дітьми, а Рахиль і Йосифа останніми.</p>
<p>3 Сам же пройшов перед ними й поклонився до землі сім разів, поки приступив до свого брата.</p>
<p>4 Тоді Ісав прибіг йому назустріч, обійняв його і припав йому на шию та й поцілував його, і плакали обидва.</p>
<p>5 Підвівши свої очі, побачив він (Ісав) жінок з дітьми, й питає: "Хто ці в тебе?" А Яків відповів: "Це діти, що їх, з ласки, дарував Бог слузі твоєму."</p>
<p>6 Тоді приступили слугині - вони й їхні діти - і вклонились.</p>
<p>7 За ними Лія з дітьми та й теж поклонилися; наостанку ж підійшли Йосиф та Рахиль і вклонились.</p>
<p>8 Тоді Ісав спитав: "Навіщо в тебе ввесь отой табір, що його я зустрів?" А той відрік: "Щоб знайти ласку в очах мого пана."</p>
<p>9 Та Ісав мовив: "Є в мене багато, мій брате! Держи своє для себе."</p>
<p>10 Але Яків озвавсь: "Ні, благаю! Коли знайшов я ласку в твоїх очах, то прийми мій дарунок з руки моєї. Бож я побачив лице твоє, наче б хто бачив лице Боже, й ти прийняв мене приязно.</p>
<p>11 Прийми, будь ласкав, мій гостинець, що його я приніс тобі, бо Бог був ласкав до мене і є всього в мене." І наполягав на нього, поки той не прийняв.</p>
<p>12 Тоді Ісав сказав: "Рушаймо в дорогу. Я піду попереду."</p>
<p>13 Але Яків каже йому: "Мій пан знає, що в мене малі діти і що в мене вівці та корови, що дають ссати. Як гнати їх один день, то вигине вся худібка. 14. Нехай мій пан, прохаю, піде попереду свого слуги, а я йтиму поволі за худібкою, що передо мною, та за ходою дітей, аж поки не прийду до мого пана в Сеїр."</p>
<p>15 Тоді Ісав промовив: "Я лишу з тобою бодай кілька мужів, що при мені." Він же відповів: "Навіщо воно? Аби знайшов я ласку в очах мого пана."</p>
<p>16 І повернувся Ісав цього ще дня своєю дорогою в Сеїр,</p>
<p>17 а Яків вирушив у Суккот і збудував собі там дім, а для худоби поробив загорожі. Тому й названо це місце Суккот.</p>
<p>18 Якже прийшов Яків з Паддам-Араму, дійшов він щасливо до міста Сихему, що в Ханаан-краю, і отаборився перед містом.</p>
<p>19 Тут купив він у синів Хамора, Сихемового батька, за сто срібняків цю частину поля, де розташував свій намет,</p>
<p>20 і поставив там жертовник та й назвав його Ел, Бог Ізраїля.</p>

<h4>Буття <span class="prim_h6">34. Зганьблення Діни 1-12; обрізання сихемців 13-19; прийняття умов 20-24; переступ Симеона та Леві 25-29; спротив Якова 30-31</span></h4>
<p>1 Раз вийшла Діна, дочка Лії, що її породила вона Яковові, подивитися на дочок країни.</p>
<p>2 Побачив її Сихем, син Хамора хіввія, князя того краю, вхопив її, ліг з нею й знасилував її.</p>
<p>3 І серце його прив'язалося до Діни, дочки Якова, і він покохав дівчину та й утішав її.</p>
<p>4 Каже Сихем до Хамора, свого батька: "візьми мені це дівча за жінку."</p>
<p>5 Довідавсь Яків, що Сихем збезчестив Діну, його дочку, однак, через те що сини його були з худобою в полі, він мовчав, поки вони не повернулись.</p>
<p>6 Хамор, батько Сихема, прийшов до Якова поговорити з ним.</p>
<p>7 Тим часом надійшли Яковові сини з поля. Коли зачули, що сталося, досада пойняла їх і запалали вони великим гнівом, що Сихем заподіяв безчестя супроти Ізраїля, лігши з дочкою Якова, а того ж не можна чинити.</p>
<p>8 Хамор став говорити з ним, кажучи: "Сихем - мій син, серце ж його закохалося в вашу дочку. Віддайте, будь ласка, її йому за жінку.</p>
<p>9 Та й своячтесь з нами: дочок ваших віддавайте нам і беріть собі наших.</p>
<p>10 Тоді ви житимете з нами. Бо країна перед вами (відкрита): осідайте, промишляйте, набувайте майна в ній."</p>
<p>11 А Сихем каже до її батька та братів: "Якби ж то я знайшов ласку в очах ваших! Я дам, що забажаєте від мене.</p>
<p>12 Накладіть на мене хоч яку високу ціну (посагу) і дарунки, - дам скільки скажете мені, тільки дайте мені дівча за жінку."</p>
<p>13 Сини ж Якова відповіли Сихемові й Хаморові, його батькові, говоривши нещиро, - він бо збезчестив Діну, їхню сестру.</p>
<p>14 Сказали вони до них: "Не можна нам зробити того - віддати сестру нашу необрізаному; це для нас ганьба.</p>
<p>15 Ми лиш тоді пристанемо на ваше, коли ви будете, як ми: обріжете в себе всіх чоловічої статі.</p>
<p>16 Тоді будемо видавати за вас наших дочок, а брати собі ваших дочок, і житимемо з вами та й станемо одним народом.</p>
<p>17 Коли ж ви не послухаєте нас і не обріжетеся, то ми заберемо нашу дочку й підемо геть."</p>
<p>18 Сподобалися їхні слова Хаморові та Сихемові, синові Хамора,</p>
<p>19 і юнак не завагався зробити те, бо був закоханий у дочку Якова. Був же він найбільше поважаний з усього дому свого батька.</p>
<p>20 Оттоді Хамор і Сихем, його син, прийшли до воріт свого міста й промовили до громадян ось так:</p>
<p>21 "Ці люди - прихильні нам. Нехай оселюються в країні і промишляють у ній; країна бо широка перед ними доволі. Дочок їх братимемо собі за жінок, а наших дочок віддаватимем за них.</p>
<p>22 Однак ті люди згоджуються осісти з нами й зробитися одним народом лише тоді, коли кожне чоловічої статі між нами буде обрізане, як вони самі.</p>
<p>23 Стада їхні, майно їхнє та всяка їхня скотина - хіба ж не наші вони? Пристаньмо тільки на їхню умову, і вони осядуться з нами."</p>
<p>24 І послухали Хамора та Сихема, його сина, всі, що вийшли до воріт свого міста, й пообрізувалось кожне чоловічої статі (принаймні ті, що вийшли до брами міста).</p>
<p>25 Було ж то на третій день, як вони розхворілись, тоді два сини Якова, Симеон та Леві, брати Діни, взяли кожен свого меча та й увійшли непомітно в місто й повбивали всіх мужчин.</p>
<p>26 Хамора та Сихема, його сина, стяли мечем та й забрали з Сихемового дому Діну й пішли геть.</p>
<p>27 Інші сини Якова напали на ранених і розграбували місто, бо збезчещено сестру їхню.</p>
<p>28 Овець їхніх, товар їхній, ослів їхніх і те, що було в місті та що було на полі, позабирали.</p>
<p>29 А все майно їхнє, усіх їхніх дітей та жінок їхніх побрали у бран та й розграбували все, що було по домах.</p>
<p>30 Тоді сказав Яків до Симеона й до Леві: "Горе навели ви на мене, ви вчинили мене ненависним для мешканців цього краю, ханаанян і перізіїв. Людей у мене мало, вони ж зберуться проти мене, нападуть на мене, і я загину; я і дім мій."</p>
<p>31 На те вони відповіли: "Хіба смів він поводитися з нашою сестрою як з повією?"</p>

<h4>Буття <span class="prim_h6">35. Поворот у Бетел 1-15; народження Веніямина і смерть Рахилі 16-20; злочин Рувима 21-26; смерть та похорон Ісаака 27-29</span></h4>
<p>1 Бог сказав до Якова: "Встань, іди в Бетел та оселися там. Споруди там жертовник Богові, що з'явився тобі, як ти втікав від Ісава, свого брата."</p>
<p>2 І сказав Яків своєму домові й усім, які були з ним: "Викиньте геть чужих божків, що серед вас: очистітеся і змініть вашу одежу,</p>
<p>3 та й вставаймо й ходім у Бетел. Там я споруджу жертовник Богові, який вислухав мене в час горя мого, і він був зо мною в дорозі, що нею я йшов."</p>
<p>4 Вони й віддали Яковові всіх божків чужих, що їх мали, і сережки, які були в їхніх вухах, а він закопав їх під дубом, що був коло Сихему.</p>
<p>5 Тоді вирушили вони в дорогу, а великий острах Божий був на містах, які були довкруги них; тому й не гналися за синами Якова.</p>
<p>6 Отож прийшов Яків у Луз, що в Ханаан-краю, себто в Бетел, він і всі люди, що були з ним.</p>
<p>7 Там поставив він жертовник і назвав це місце Бетел, бо там з'явився йому Бог, як він утікав від свого брата.</p>
<p>8 Тоді померла Девора, мамка Ревеки, і поховали її нижче Бетелу, під дубом, який названо "Дуб плачу".</p>
<p>9 Бог з'явився Яковові знову, коли він повернувся з Паддам-Араму, і благословив його.</p>
<p>10 І сказав Бог йому: "Ім'я твоє - Яків, та не будуть більше звати тебе Яків. Ні, Ізраїль буде твоє ім'я." І дав йому ім'я Ізраїль.</p>
<p>11 Далі Бог сказав до нього: "Я - Бог всемогутній! Будь плідний і розмножуйся! Народ, багато народів постане з тебе. Навіть царі вийдуть із твоїх стегон.</p>
<p>12 Землю ж, що її я був дав Авраамові та Ісаакові, тобі її дам; і твоєму потомству дам я цю землю."</p>
<p>13 І зник Бог з того місця, де говорив з ним.</p>
<p>14 На цьому місці, на якому він говорив з ним, поставив Яків стовпа й вилив на нього вина в жертву та налляв на нього олії.</p>
<p>15 І назвав Яків це місце, де говорив з ним Бог, Бет-Ел.</p>
<p>16 Вирушили ж вони з Бетелу, і до Ефрати був ще добрий шмат дороги, коли Рахиль злягла, мавши тяжкі роди.</p>
<p>17 Під час отих важких пологів каже їй повитуха: "Не бійся, це в тебе син."</p>
<p>18 При відході ж душі, бо вона вмирала, ще дала йому ім'я Беноні: але батько назвав його Веніямин.</p>
<p>19 Та й померла Рахиль і поховали її при шляху до Ефрати, себто Вифлеєму.</p>
<p>20 Над її гробом поставив Яків стовпа, який є на гробі Рахилі й по нинішній день.</p>
<p>21 Тоді рушив Ізраїль далі й нап'яв свій намет по той бік Магдал-Едера.</p>
<p>22 Коли ж Ізраїль проживав у цій країні, пішов Рувим та й ліг з Білгою, наложницею свого батька. І довідався про це Ізраїль. - У Якова ж було дванадцять синів.</p>
<p>23 Сини Лії: Рувим - первородний Якова, Симеон, Леві, Юда, Іссахар та Завулон.</p>
<p>24 Сини ж Рахилі: Йосиф та Веніямин.</p>
<p>25 А сини Білги, служниці Рахилі: Дан і Нафталі.</p>
<p>26 Сини ж Зілпи, служниці Лії: Гад і Ашер. Це ж сини Якова, які народилися в нього в Паддан-Арамі.</p>
<p>27 Отож Яків прибув до Ісаака, свого батька, в Мамре в Кіріят-Арбу, себто в Хеврон, де проживав був Авраам та Ісаак.</p>
<p>28 Було ж днів Ісаакові - сто вісімдесят років.</p>
<p>29 І переставився Ісаак, умер і приєднався до свого роду, старий, нажившися на світі. Та й поховали його Ісав і Яків, його сини.</p>

<h4>Буття <span class="prim_h6">36. Діти Ісава 1-8; нащадки Ісава 9-14; старші 15-19: хорії 20-30; едомські царі 31-39; старші Ісава 40-43</span></h4>
<p>1 Ось потомство Ісава, він же Едом.</p>
<p>2 Ісав узяв собі жінок з дочок Ханаану: Аду, дочку Елона, хеттита, Оголіваму, дочку Ани, сина Цівона, хіввія,</p>
<p>3 і Басмат, дочку Ізмаїла, сестру Невайота.</p>
<p>4 Ада ж породила Ісавові Еліфаза, а Басмат породила Реуела.</p>
<p>5 Оголівама породила Єуша, Алама й Кораха. Це сини Ісава, які народилися в нього в Ханаан-краю.</p>
<p>6 Та взяв Ісав своїх жінок, своїх синів, своїх дочок, усіх зо свого дому, своє майно, всю свою худобу й усі свої статки, що був їх придбав у Ханаан-краю, і пішов в інший, Сеїр-край, далеко від Якова, свого брата,</p>
<p>7 бо майно їхнє було занадто велике, щоб сидіти разом, і край, в якому вони кочували, не міг їх виживити заради їхніх великих стад.</p>
<p>8 І оселивсь Ісав на Сеїр-горах; Ісав - він же Едом.</p>
<p>9 А це потомство Ісава, батька Едома, на Сеїр-узгір'ях.</p>
<p>10 Імена синів Ісава: Еліфаз, син Ади, жінки Ісава; Реуел, син Басмати, жінки Ісава.</p>
<p>11 Сини ж Еліфаза були: Теман, Омар, Цефо, Гатам та Кеназ.</p>
<p>12 А Тімна була наложниця Еліфаза, Ісавового сина, і вродила Еліфазові Амалека. Це потомки Ади, жінки Ісава.</p>
<p>13 А сини Реуела: Нахат, Зерах, Шамма й Мізза. Оце потомки Басмати, жінки Ісава.</p>
<p>14 Це були сини Оголівами, Ісавової жінки, дочки Ани, сина Цівона. Вона породила Ісавові Суша, Ялама й Кораха.</p>
<p>15 Ось старші синів Ісава. Сини Еліфаза, первістка Ісава: старший Теман, старший Омар, старший Цефо, старший Кеназ,</p>
<p>16 старший Корах, старший Гатам, старший Амалек. Це старші Еліфаза в Едом-краю, це нащадки Ади.</p>
<p>17 А це сини Реуела, сина Ісава: старший Нахат, старший Зерах, старший Шамма, старший Мізза. Це старші Реуела в Едом-краю, це нащадки Басмати, жінки Ісава.</p>
<p>18 Оголівами ж сини, жінки Ісава, такі: старший Суш, старший Ялам, старший Корах. Це старші Оголівами, дочки Ани, жінки Ісава.</p>
<p>19 Це нащадки Ісава й це їх старші. Це Едом.</p>
<p>20 Ось сини Сеїра Хорія, мешканці краю: Лотан, Шовал, Цівон, Ана,</p>
<p>21 Дішон, Ецер і Дішан. Це вожді хоріїв, синів Сеїра в Едом-краю.</p>
<p>22 Сини ж Лотана були Хорі та Геман, а сестра Лотана була Тімна.</p>
<p>23 А це сини Шовала: Алван, Монахат, Евал, Шефо й Онам.</p>
<p>24 Сини ж Цівона оті: Айя і Ана; цей Ана, що знайшов гарячі джерела в пустарях, коли пас ослів Цівона, свого батька.</p>
<p>25 А діти Ани були: Дішон і Оголівама, дочка Ани.</p>
<p>26 Ось сини Дішона: Химдан, Ешбан, Ітран і Херан.</p>
<p>27 Сини ж Ецера такі: Білган, Зааван і Акан.</p>
<p>28 А сини Дішана: Уц і Аран.</p>
<p>29 Це - є старші хоріїв: старший Лотан, старший Шовал, старший Цівон, старший Ана,</p>
<p>30 старший Дішон, старший Ецер, старший Дішан. Це старійшини хоріїв, за родами, в Сеїр-краю.</p>
<p>31 А ось царі, що царювали в Едом-краю, перше, ніж царював там цар Ізраїля.</p>
<p>32 В Едомі царював Бела, син Беора; а його місто звалося Дінгава.</p>
<p>33 Та помер Бела й замість нього царював Йовав, син Зераха, з Боцри.</p>
<p>34 Умер же Йовав і замість нього царював Хушам, із краю теманіїв.</p>
<p>35 Умер і Хушам і замість нього царював Гадад, син Бедада, який розбив мідіянів на полі Моава, а його місто було Авіт.</p>
<p>36 І помер Гадад, замість нього ж царював Самла з Масреки.</p>
<p>37 Помер і Самла й замість нього царював Саул з Реховоту, над Рікою.</p>
<p>38 Умер Саул і замість нього царював Ваал-Ханан, син Ахбора.</p>
<p>39 Помер і Ваал-Ханан і замість нього царював Гадад; його ж місто звалося Пау, а ім'я його жінки було Мегедавель, дочка Матреда, внучка Мезагава.</p>
<p>40 Це імена старійшин Ісава, за їхніми родинами, за їхніми околицями, за їхніми назвиськами: старший Тімна, старший Алва, старший Єтет,</p>
<p>41 старший Оголівама, старший Ела, старший Пінон,</p>
<p>42 старший Кеназ, старший Теман, старший Мівцар,</p>
<p>43 старший Магдіел, старший Ірам. Це едомські старші, по їхніх оселях, у займаному ними краї. Оце Ісав, батько Едому.</p>

<h4>Буття <span class="prim_h6">37. Йосиф та його брати 1-4; сни 5-11; продаж Йосифа до Єгипту 12-30; батько сумує 31-36</span></h4>
<p>1 Яків же проживав у краю, де пробував його батько, в Ханаан-краю.</p>
<p>2 Ось потомство Якова. Йосиф, маючи сімнадцять років, пас вівці зо своїми братами - а був він ще хлопець - із синами Білги та з синами Зілпи, жінок його батька. І цей Йосиф доносив своєму батькові лихі про них вістки.</p>
<p>3 Ізраїль любив Йосифа більше, ніж усіх своїх синів, бо він народився за його старости, і справив йому квітчасту одежу.</p>
<p>4 Брати ж його, бачивши, що батько любить його більше, ніж усіх братів, зненавиділи його, тож і не спроможні були з ним сумирно розмовляти.</p>
<p>5 А ще мав Йосиф сон, і він оповів його своїм братам, через що вони ще більше зненавиділи його.</p>
<p>6 Каже їм: "Послухайте, прошу, цей сон, що приснився мені:</p>
<p>7 сниться мені, оце в'яжемо ми снопи посеред поля. Аж тут підвівся мій сніп та й стоїть, а ваші снопи поставали навкруг нього й уклонилися моєму."</p>
<p>8 То й кажуть до нього брати: "Чи справді ти царюватимеш над нами, чи направду володітимеш нами?" І зненавиділи його ще більше за його сни та за його слова.</p>
<p>9 Снився йому ще й другий сон; він і його розповів братам: "Снився мені, каже, ще один сон, що от сонце, місяць і одинадцять зір уклонилися мені."</p>
<p>10 І оповів він батькові своєму теє і своїм братам, а батько насварив його і сказав йому: "Що то за сон, що тобі приснився? Чи то справді прийдемо ми, я і твоя мати й твої брати, щоб уклонитися тобі до землі?"</p>
<p>11 Тим то його брати стали йому завидувати, а батько його запам'ятав собі те.</p>
<p>12 Та пішли його брати пасти вівці свого батька в Сихем.</p>
<p>13 А Ізраїль сказав до Йосифа: "Чи не пасуть твої брати вівці в Сихемі? Йди лишень, я й тебе пошлю до них." Він же відповів йому: "Я тут."</p>
<p>14 І сказав батько до нього: "Піди но, подивися, чи гаразд із твоїми братами, чи гаразд із вівцями, та принеси мені вістку." Та й послав його з долини Хеврону, й він пішов у Сихем.</p>
<p>15 Зустрів його якийсь чоловік, він бо блукав у полі. Цей же чоловік спитав його: "Чого шукаєш?"</p>
<p>16 Він же відрік: "Братів своїх шукаю. Скажи мені, будь ласка, де вони пасуть?"</p>
<p>17 А чоловік відповів: "Вони пішли звідсіля; чув бо я, як казали: Ходімо в Дотан." І пішов Йосиф за своїми братами й знайшов їх у Датані.</p>
<p>18 Вони ж угледіли його здаля і, заки він до них наблизився, змовилися на нього, щоб його вбити.</p>
<p>19 Тож казав один до одного: "Он іде той сновида!</p>
<p>20 Ходім та й убиймо його та й вкиньмо його в якусь копанку і скажемо: - лютий звір пожер його; тоді побачимо, що буде з його снів."</p>
<p>21 Почув це Рувим і врятував його з їхніх рук, - сказавши: Не вбиваймо життя!</p>
<p>22 Далі Рувим сказав до них: "Не проливайте крови, вкиньте його в ту копанку, що в пустині, але руки на нього не накладайте." Це так, щоб його врятувати з їхніх рук і повернути його батькові.</p>
<p>23 І коли Йосиф прийшов до братів, вони здерли з нього квітчасту одежу, що була на ньому,</p>
<p>24 взяли його та й вкинули в копанку, копанка ж була порожня, води не було в ній.</p>
<p>25 І посідали вони їсти. Коли ж підвели свої очі, бачать - аж ось іде валка ізмаїльтян з Гілеаду, а верблюди їхні несуть бурштин, бальсам та ладан; ідуть і везуть усе те в Єгипет.</p>
<p>26 Тоді каже Юда до своїх братів: "Що нам з того, що вб'ємо нашого брата й прикриємо його кров?</p>
<p>27 Нумо продаймо його ізмаїльтянам, рука ж наша нехай не буде на ньому, бо він наш брат, наше тіло." І послухали його брати.</p>
<p>28 Ішли ж мимо мідіянські люди, купці, а вони витягнули Йосифа з копанки та й продали ізмаїльтянам за двадцять срібняків; а ті повезли його в Єгипет.</p>
<p>29 Тоді повернувся Рувим до ями - аж нема Йосифа в ній. Він роздер на собі одіж,</p>
<p>30 і, прийшовши до братів, каже: "Хлопця немає, а я - куди піду?"</p>
<p>31 І взяли вони одежу Йосифа, зарізали козеня та й намочили одежу в крові,</p>
<p>32 і послали квітчасту одежу батькові з словами: "Це ми знайшли. Пізнавай, чи одежа твого сина, чи ні."</p>
<p>33 Пізнав він її і сказав: "Одіж мого сина! Звір лютий пожер його. Роздер напевно Йосифа!"</p>
<p>34 Тоді Яків розірвав на собі одежу, накинув на бедра волосянницю та й сумував за своїм сином довго.</p>
<p>35 Посходилися всі його сини та всі його дочки розважати його, але він був невтішний, тільки говорив: "Зійду бо, сумуючи, до свого сина, до Шеолу." І плакав за ним його батько.</p>
<p>36 А мідіяни продали Йосифа в Єгипті Потіфарові, двірському вельможі фараона, начальникові варти.</p>

<h4>Буття <span class="prim_h6">38. Подружжя дівера 1-11; гріх Тамари 12-19; Юда хоче викупити заставу 20-23; загроза кострища 24-26; народження близнят 27-30</span></h4>
<p>1 Сталося ж того часу, що Юда відділився від своїх братів і пішов до одного адуламійця, на ім'я Хіра.</p>
<p>2 Побачив він там дочку одного ханаанця, на ім'я Шуа, взяв собі за жінку й увійшов до неї.</p>
<p>3 Вона зачала і вродила сина та й він дав йому ім'я Ер.</p>
<p>4 Зачала знову і вродила сина й назвала його Онан.</p>
<p>5 Та й ще раз вона вродила сина й дала йому ім'я Шела; а було це в Кезіві, як вона його породила.</p>
<p>6 Згодом узяв Юда своєму первісткові Ерові жінку, на ім'я Тамара.</p>
<p>7 Але Ер, первенець Юди, був лихий в очах Господніх, і Господь убив його.</p>
<p>8 Тож Юда сказав до Онана: "Ввійди до жінки твого брата як дівер, сповни твій обов'язок, щоб зберегти потомство твоєму братові."</p>
<p>9 Знав же Онан, що це не його буде потомство, тож коли він увіходив до жінки свого брата, то викидав сім'я на землю, щоб не дати потомства братові своєму.</p>
<p>10 Не сподобалося Господові, що цей учинив, і він убив його теж.</p>
<p>11 Тож каже Юда Тамарі, своїй невістці: "Сиди вдовою в домі свого батька, доки не виросте Шела, мій син." Бо думав собі: "Якби ж то не вмер і цей, як його брати." Пішла ж Тамара до дому свого батька і відтоді сиділа там.</p>
<p>12 Як минуло вже чимало часу, дочка Шуа, жінка Юди, померла. І коли Юда вивершив жалобу, пішов він стригти вівці у Тімну, він і його друг Хіра з Адулламу.</p>
<p>13 Про те сповіщено Тамару: он, мовляв, твій свекор, іде в Тімну стригти свої вівці.</p>
<p>14 Тож скинула вона з себе вдовичу одежу, накрилась наміткою, затулилася та й сіла при вході в Енаїм, що при дорозі до Тімни, бо бачила вона, що Шела вже виріс, та не дали йому її за жінку.</p>
<p>15 Коли побачив її Юда, подумав, що то повія, бо вона своє лице заслонила.</p>
<p>16 Тож завернув до неї з дороги й каже: "Ануж увійду до тебе!" Бо не знав. що то його невістка. А вона каже: "Що даси мені, як увійдеш до мене?"</p>
<p>17 Він же відповів: "Пошлю тобі козеня з отари." На це вона сказала: "Чи даси завдаток, поки пришлеш?"</p>
<p>18 А він питає: "Який завдаток маю тобі дати?" Вона й каже: "Твою печатку, твою мотузку й твою палицю, що в твоїй руці." І дав він їй те й увійшов до неї, та й вона зачала від нього.</p>
<p>19 По тому вона встала, пішла додому, скинула намітку з себе й надягнула знов одіж удовицтва свого.</p>
<p>20 Тим часом Юда послав козеня через свого друга з Адулламу відобрати заставу від жінки, але той не знайшов її.</p>
<p>21 Питав він місцевих людей: "Де та повія, що була в Енаїмі при дорозі?" А вони відповідали: "Не було тут ніякої повії."</p>
<p>22 Тож повернувся він до Юди й каже: "Не знайшов я там її, та й місцеві люди казали: ,,Не було тут ніякої повії"."</p>
<p>23 Тоді каже Юда: "Нехай собі бере, аби з нас люди не сміялись: ось я був послав козеня, а ти не знайшов її."</p>
<p>24 По якихось трьох місяцях повідомлено Юду: Зблудила, мовляв, Тамара, твоя невістка, ба й більше: завагітніла вона від блуду. А Юда сказав: "Нехай виведуть її геть і спалять!"</p>
<p>25 Коли її виводили, вона послала своєму свекрові сказати: "Від чоловіка, чиї оці речі, я зачала." І додала: "Пізнавай, будь ласка, чиї оці речі: печатка, мотузка й палиця."</p>
<p>26 Тоді Юда пізнав їх і сказав: "Вона слушніша від мене, бо я не дав їй Шелу, мого сина!"</p>
<p>27 Коли ж настав їй час родити, ось - близнята в її лоні.</p>
<p>28 І як вона породила, висунуло одне ручку, а повитуха схопила і прив'язала до ручки червону нитку, кажучи: "Це вийшло перше."</p>
<p>29 Та й сталось: коли воно назад потягло ручку - аж тут його брат вийшов. І каже вона: "Як же ти прорвався!" І назвала його ім'ям Перец.</p>
<p>30 По тому вийшов його брат, у якого на рученяті була червона нитка. І дала йому ім'я Зерах.</p>

<h4>Буття <span class="prim_h6">39. У домі Потіфара 1-6; підступ 7-12; помста 13-18; у в'язниці 19-23</span></h4>
<p>1 Йосифа ж приведено в Єгипет, де купив його Потіфар, двірський вельможа фараона, начальник вартових, єгиптянин, у ізмаїльтян, що привели його туди.</p>
<p>2 А Господь був з Йосифом, і щастило йому в усьому: він був у домі свого пана, єгиптянина.</p>
<p>3 Бачив же його пан, що Господь був з ним і що щастив йому Господь у всьому, що робив,</p>
<p>4 тож Йосиф знайшов ласку в очах свого пана й слугував йому, й цей наставив його над своїм домом і все, що мав, дав йому в руки.</p>
<p>5 З того часу, як він поставив його над своїм домом і усім, що мав, Господь поблагословив дім єгиптянина заради Йосифа та й Господнє благословення було на всьому, що було в нього вдома й на полі. </p>
<p>6 Він передав усе, що мав, Йосифові в руки й, маючи його при собі, не клопотався нічим, окрім харчів, які сам їв. Йосиф же був поставний і гарний з виду.</p>
<p>7 І сталося по тім, що сказано, жінка його пана кинула оком на Йосифа та й сказала: "Візьми лишень мене."</p>
<p>8 Але він відмовив і сказав до жінки свого пана: "Ось мій пан, маючи мене, не знає, як я знаю, що в домі, й усе, що він має, дав у мої руки.</p>
<p>9 Він сам не більший від мене у цім домі й не застеріг собі нічого, крім тебе, бож ти його жінка. Як же мені вчинити таке велике зло і згрішити перед Богом?"</p>
<p>10 І було, що коли вона день-у-день підмовляла Йосифа, він її не слухав, щоб узяти її, щоб бути з нею.</p>
<p>11 Та одного дня, коли він увійшов у дім виконувати свою службу, а там у домі не було нікого з домашніх,</p>
<p>12 вона вхопила його за одежу й каже: "Візьми ж бо мене!" Але він залишив свою одежу в її руках і втік та й вийшов надвір.</p>
<p>13 Як же вона побачила, що покинув він свою одежу в її руках, а сам утік надвір,</p>
<p>14 то гукнула за домашніми та й сказала до них: "Глядіть, привів нам єврея, щоб насміхався з нас! Ба, увійшов до мене, щоб узяти мене, та я голосно крикнула,</p>
<p>15 і він, почувши, що я зняла крик, покинув свою одіж коло мене, а сам утік геть із дому."</p>
<p>16 І поклала вона його одежу біля себе, поки не прийде його пан додому.</p>
<p>17 І повідала вона йому такими словами: "Прийшов," каже, "до мене той раб, той єврей, якого ти привів до нас, щоб насміятися з мене.</p>
<p>18 Та коли я зняла мій голос і закричала, то він покинув свою одежу біля мене й утік геть із дому."</p>
<p>19 Як зачув його пан слова своєї жінки, яка говорила йому: "От таке то робив твій раб зо мною!" - спалахнув він гнівом;</p>
<p>20 та й узяв пан Йосифа й вкинув його в темницю, у місце, де ув'язнювали царських в'язнів. І перебував він там у темниці.</p>
<p>21 Та Господь був з Йосифом, зглянувсь на нього й виявив йому ласку в очах наглядача тюрми.</p>
<p>22 Цей головний тюремник доручив Йосифові всіх в'язнів, які були в темниці, і все, що там робилося, робилось через нього.</p>
<p>23 Отож головний тюремник не глядів ні за чим, що було доручено Йосифові, бо Господь був з ним, та й що б він не робив, тому Господь щастив.</p>

<h4>Буття <span class="prim_h6">40. Підчаший та пекар 1-4; сни 5-8: винна галузка з трьома паростями 9-15: три коші з білим хлбом 16-19; вирішення долі обидвох начальників 20-23</span></h4>
<p>1 Після тих подій підчаший єгипетського царя і пекар провинилися перед своїм володарем, єгипетським царем.</p>
<p>2 Тоді розгнівався фараон на обох своїх урядовців, на головного підчашого й на головного пекаря,</p>
<p>3 і віддав їх до ув'язнення у дім начальника варти, в темницю, де був ув'язнений Йосиф.</p>
<p>4 А начальник варти доручив їх Йосифові, й цей слугував їм. Були ж вони якийсь час ув'язнені.</p>
<p>5 Одної ночі снився їм обидвом сон, кожному окремо: сон, який для кожного з них був особливо значущий, для підчашого і для пекаря єгипетського царя, які сиділи в темниці.</p>
<p>6 Навідався до них уранці Йосиф і, бачивши, що вони засмутилися,</p>
<p>7 спитав обидвох фараонових придворців, які були разом з ним ув'язнені, у домі його пана: "Чого ж бо ви такі сумні сьогодні?"</p>
<p>8 А вони відповіли йому: "Сон снився нам, і немає кому його нам пояснити!" На те Йосиф до них: "Чи ж не від Бога пояснювання снів? Повідайте, будь ласка, мені."</p>
<p>9 І розповів наглядач підчаших свій сон Йосифові і сказав йому: "В моєму сні була виноградна лоза передо мною,</p>
<p>10 а на тій лозі три пагони; і як вона розвивалася, вибуяв на ній цвіт і достиглі ягоди в її ґронах.</p>
<p>11 У моїй же руці була чаша фараона. Взяв я ті ґрона й витиснув їх у чашу фараона та й подав її фараонові в руку."</p>
<p>12 Тоді каже йому Йосиф: "А пояснити то так: три пагони - це три дні.</p>
<p>13 За три дні фараон підведе твою голову й поверне тебе назад на твоє місце; ти будеш подавати фараонові в руки чашу, за попереднім звичаєм, коли був ти його підчашим.</p>
<p>14 Тільки ж згадай про мене, як добре тобі буде, і зроби, будь ласка, мені милість: нагадай фараонові про мене й виведи мене з цього дому;</p>
<p>15 бо справді мене вкрадено з єврейської країни, та й тут я не зробив нічого, щоб мене кидати в яму."</p>
<p>16 Побачив наглядач пекарів, що він пояснив добре, то й каже до Йосифа: "А мені снилися три кошики білого хліба на голові в мене.</p>
<p>17 У верхньому кошику були різні печива для фараона, й птиці розклювали їх із кошика на моїй голові."</p>
<p>18 Йосиф же відповів: "А пояснити його так: три кошики - це три дні.</p>
<p>19 За три дні фараон здійме голову з тебе й повісить тебе на дереві, а птиці будуть їсти тіло з тебе."</p>
<p>20 І сталося: третього дня, який був днем народин фараона, справив він учту всім своїм службовцям і з-поміж своїх службовців підвів голову головному підчашому та й голову головному пекареві.</p>
<p>21 Наглядача підчаших повернув він назад до його уряду, подавати чашу фараонові в руки,</p>
<p>22 а наглядача пекарів повісив, - як Йосиф це вгадав їм.</p>
<p>23 Однак наглядач підчаших не згадав про Йосифа, забув про нього.</p>

<h4>Буття <span class="prim_h6">41. Про корів та колоски 1-13; фараон оповідає сни 14-24; роки достатку та роки голоду 25-32; поради Йосифа 33-36; вивищення Йосифа 37-45; запаси харчів 46-57</span></h4>
<p>1 Два роки по тому приснився й фараонові сон: стоїть він ніби над Нілом.</p>
<p>2 А тут із Нілу виходять семеро корів, гарних на вид і ситих, та й пасуться в очеретах.</p>
<p>3 Та ось і других сім корів, поганих на вид і худих, виходять за ними з Нілу та й стоять на березі Нілу.</p>
<p>4 І пожерли корови, погані з виду й худі, сім корів гарних на вид і ситих. І фараон прокинувся.</p>
<p>5 Але заснув він і сниться йому знов: оце сім колосків, повних й гарних, вилонюються з одного стебла.</p>
<p>6 А потому сім інших колосків, тоненьких, висушених східнім вітром, виростають за ними.</p>
<p>7 І поглинули тоненькі колоски сім колосків повних і гарних. Та й прокинувся фараон, - а це ж тільки сон.</p>
<p>8 Але вранці стривожився його дух. Тим то послав він скликати всіх єгипетських віщунів та й усіх мудреців, і оповів їм фараон свої сни, але ніхто не міг їх розгадати фараонові.</p>
<p>9 Тоді головний підчаший озвався до фараона, кажучи: "Нині визнаю я свою вину.</p>
<p>10 Фараон розгнівався був на своїх слуг, то й віддав мене до ув'язнення у дім начальника варти, мене і головного пекаря.</p>
<p>11 І снився нам, мені та й йому, тієї самої ночі сон, а снилось нам кожному відповідно до його сну.</p>
<p>12 Був же там з нами хлопець єврей, слуга начальника варти. От ми й оповіли йому наші сни, й він нам пояснив їх, пояснив кожному відповідно до його сну.</p>
<p>13 І точнісінько, як він нам пояснив, так і справдилося: мене повернено на моє місце, а того повісили."</p>
<p>14 Тоді фараон послав покликати Йосифа, і його притьмом вивели з темниці. Поголив він свою бороду, змінив одежу і прийшов до фараона.</p>
<p>15 І каже фараон до Йосифа: "Снив я сон, та немає такого, хто б його розгадав. Про тебе ж я чув, кажуть, що коли почуєш якийсь сон, то знаєш його розгадати."</p>
<p>16 На те відрік Йосиф фараонові: "Не я, а Бог дасть фараонові одвіт прихильний."</p>
<p>17 Отож і заговорив фараон до Йосифа: "Снилось мені, що я стою на березі Нілу.</p>
<p>18 Аж ось виходять з Нілу сім корів, ситих і гарних, та й пасуться в комиші.</p>
<p>19 Але за ними виходять сім інших корів, марних, на вид вельми поганих і худих на тілі; таких поганющих не бачив я в усій країні Єгипетській.</p>
<p>20 І ті худі та погані корови пожерли перших сім товстих.</p>
<p>21 Та хоч вони їх і пожерли, а й знаку не було, що вони їх пожерли: вигляд мали вони поганий, як і раніше. Тут я і прокинувся.</p>
<p>22 А потім уві сні я бачив, як сім колосків вилонюються з одного стебла, дебелих і добрих.</p>
<p>23 Та ось сім інших колосків, сухих, тонких, спалених східнім вітром, виростають за ними.</p>
<p>24 І поглинули тоненькі колоски сім колосків добрих. Я оповів це віщунам, але немає такого, хто б мені його вияснив."</p>
<p>25 Тож і каже Йосиф фараонові: "Сон фараона єдиний. Бог дав знати фараонові, що буде чинити.</p>
<p>26 Сім тучних корів - це сім років, і сім колосків добрих - це теж сім років. Це один сон.</p>
<p>27 А сім корів худих та поганих, що вийшли за ними, - це сім років, так само й сім колосків порожніх, спалених східнім вітром; настане сім років голодних.</p>
<p>28 Воно й є те, що я сказав фараонові: Бог показав фараонові, що буде він чинити.</p>
<p>29 Ось приходить сім років великого достатку в цілій Єгипетській країні,</p>
<p>30 але після них настане сім років голодних, і забудеться тучність Єгипетської країни: голод виснажить увесь край.</p>
<p>31 Ніхто не знатиме достатку в країні через той голод, що настане потім, тяжкий бо буде вельми.</p>
<p>32 А сон фараонові приснився аж двічі тому, що вирішено це від Бога, і Бог скоро виконає це.</p>
<p>33 Отож нехай фараон підшукає собі чоловіка второпного й розумного та й поставить його над Єгипетською країною.</p>
<p>34 Нехай фараон настановить правителів над країною, і вони відберуть п'ятину з Єгипетського краю за сім урожайних років;</p>
<p>35 нехай вони збирають усі харчі в тих сімох тучних роках, які настануть, і нехай зсипають збіжжя під оруду фараона, і тим запровадять хлібозаготівлю по містах та й будуть берегти її.</p>
<p>36 Ті харчі стануть запасом для країни на сім голодних років, які навідають Єгипетський край, щоб так країна не вигинула від голоду."</p>
<p>37 Сподобалось це слово фараонові й усім слугам,</p>
<p>38 та й промовив фараон до своїх слуг: "Чи ж знайдемо ми такого чоловіка, як оцей, щоб дух Божий жив у ньому?"</p>
<p>39 А до Йосифа фараон сказав: "Бог дав тобі знати все те, тим то й немає іншого такого кмітливого та розумного, як ти.</p>
<p>40 Ти будеш над моїм домом, і твоє слово слухатиме ввесь мій народ; тільки престолом буду я від тебе більший."</p>
<p>41 Тоді фараон сказав до Йосифа: "Гляди ж, настановляю тебе над усією країною Єгипетською."</p>
<p>42 І знявши фараон з руки своєї перстень із печаткою, настромив його Йосифові на руку, вдягнув його в шати вісонові, вклав золотий ланцюг йому на шию</p>
<p>43 і повелів йому їхати в другій після своєї колісниці, а перед ним вигукувано: "Аврех!" Отож поставив його над усім краєм Єгипту.</p>
<p>44 Тоді промовив ще фараон до Йосифа: "Я - фараон, але без тебе ніхто не підведе ні руки, ні ноги в усій країні Єгипетській."</p>
<p>45 І дав фараон Йосифові ім'я Цефенат-Панеах, а за жінку дав йому Аснат, дочку Потіфера, священика з Ону. І вибрався Йосиф по Єгипетській землі.</p>
<p>46 Було ж Йосифові тридцять років, як він станув перед фараоном, єгипетським царем. І вийшов Йосиф від фараона і пройшов усю Єгипетську країну.</p>
<p>47 Земля родила наче пригорщами за сім урожайних років.</p>
<p>48 А він збирав усякі харчі за тих сім щедрих років, які були в Єгипетськім краї, і складав харчі по містах, купчивши в кожному місті врожай з поля, що було навкруги нього.</p>
<p>49 І нагромадив Йосиф збіжжя, як морського піску, і то таку велику силу, що перестав лічити, бо безліч його було.</p>
<p>50 Перед тим же, заки настав голодний рік, народилося в Йосифа двоє синів, що їх уродила йому Аснат, дочка Потіфера, священика з Ону.</p>
<p>51 Йосиф назвав первородного ім'ям Менаше (Манассія), бо- мовляв, Бог дав мені забути всю мою недолю і ввесь дім батька мого.</p>
<p>52 А другому дав він ім'я Ефраїм, бо - мовляв, Бог зробив мене плодовитим у землі горя мого.</p>
<p>53 Коли ж минуло сім років достатку, що був в Єгипетській країні,</p>
<p>54 і почали наставати сім голодних років, як це передсказав був Йосиф, голод запанував по всіх краях, але в цілій Єгипетській країні був хліб.</p>
<p>55 Якже зголодніла вся Єгипетська країна, і люди закричали до фараона за хлібом, то фараон казав до єгиптян: "Ідіть до Йосифа та й чиніть, що він вам скаже!"</p>
<p>56 А голод був по всій землі. Тоді Йосиф відчинив усі засіки і продавав хліб єгиптянам, бо голод міцнішав у Єгипетськім краю.</p>
<p>57 І кинулися зо всіх земель люди до Йосифа купувати збіжжя, бо голод лютував по всій землі.</p>

<h4>Буття <span class="prim_h6">42. Подорож у Єгипет 1-5; строгий управитель 6-28; про те все повідомляють Якова 29-38</span></h4>
<p>1 І коли Яків довідався, що в Єгипті є хліб, каже до своїх синів: "Чого перезираєтесь один з одним?</p>
<p>2 Я чув, що в Єгипті є хліб. Ідіть туди й купіть там хліба, аби нам жити, а не повмирати."</p>
<p>3 І вирушили десятеро братів Йосифа купити збіжжя в Єгипті.</p>
<p>4 Веніямина ж, Йосифового брата, Яків не пустив з його братами, казав бо сам до себе: щоб не сталася з ним, мовляв, якась знегода.</p>
<p>5 Між іншими, що приходили, прибули й сини Ізраїля, щоб купити хліба, бо голоднеча була в Ханаан-краю.</p>
<p>6 Краєм же правив Йосиф, він продавав збіжжя всім людям у краї. Прийшли отож Йосифові брати і вклонилися йому лицем до землі.</p>
<p>7 Побачив Йосиф братів своїх та й пізнав їх, але вдавав, що він чужий їм: говорив з ними шорстко. Спитав їх: "Звідкіля ви?" А вони; "З Ханаан-краю прийшли, купити хліба."</p>
<p>8 Йосиф пізнав своїх братів, але вони його не впізнали.</p>
<p>9 І згадав він тоді сни, які йому снились, та й каже до них: "Ви підглядачі! Прийшли ви розвідати, що безборонне в країні."</p>
<p>10 А вони відрекли: "Ні, владико! Твої раби прийшли харчів купити.</p>
<p>11 Всі ми сини одного чоловіка, ми люди чесні; раби твої ми, а не підглядачі."</p>
<p>12 Та він до них: "Ні", каже, "ви прийшли оглянути, що відкрите у країні."</p>
<p>13 Вони ж відповіли: "Дванадцять нас, твоїх рабів; ми сини одного батька в Ханаан-краю. Найменший тепер з батьком, а одного немає."</p>
<p>14 А Йосиф до них і каже: "Так воно є, як я сказав вам: ви підглядачі!</p>
<p>15 Ось тому перевіримо вас: як жив фараон, не вийти вам звідсіля, хіба що прийде сюди ваш найменший брат.</p>
<p>16 Пошліть одного з вас, нехай він приведе брата, ви ж сидітимете в'язнями у темниці. Так випробуються ваші слова, чи вони правдиві. Як же ні, - жив фараон! - ви підглядачі."</p>
<p>17 І посадив їх усіх на три дні в темницю.</p>
<p>18 На третій день, каже до них Йосиф: "От що зробіть, - і залишетеся живими, бо ж я боюся Бога.</p>
<p>19 Як ви чесні люди, нехай один з вас, братів, зостанеться в'язнем у темниці, а ви йдіть та й везіть вашим родинам хліб, щоб не голодували.</p>
<p>20 Та приведіть до мене вашого найменшого брата; тоді справдяться ваші слова, й ви не помрете." Вони так і зробили.</p>
<p>21 Але заговорили вони один до одного: "Направду провинилися ми супроти нашого брата, коли бачили, як боліла душа його, коли він благав ласки в нас, а ми не послухали; тому й найшло на нас це нещастя."</p>
<p>22 А Рувим відповів їм: "Чи ж я вам не говорив: Не грішіть, кажу, проти дитини! Та ви не послухали. Ось тому й домагається (від нас) його крови."</p>
<p>23 Вони ж не знали, що Йосиф розуміє їх, бо між ними був перекладач.</p>
<p>24 А він відвернувся від них і заплакав. Потім обернувся до них, порозмовляв з ними, а тоді взяв з-поміж них Симеона і на їхніх очах звелів його ув'язнити.</p>
<p>25 По тому наказав Йосиф наповнити їхні лантухи збіжжям і повернути кожному в мішок їхні гроші та й дати їм ще харчів на дорогу. Так і зроблено.</p>
<p>26 І нав'ючивши своїх ослів збіжжям, відійшли звідти.</p>
<p>27 Коли ж один (із них) на ночівлі розв'язав свій мішок, щоб всипати ослові корму, побачив свої гроші в мішку зверха;</p>
<p>28 тож каже він до своїх братів: "Звернули мої гроші, й вони навіть у моєму мішку!" Серце в них охляло, й вони, тремтівши, говорили один до одного: "Що це Бог учинив нам?"</p>
<p>29 Прибули вони до Якова, свого батька, в Ханаан-край, і оповіли йому все, що спіткало їх, кажучи:</p>
<p>30 "Промовляв до нас той чоловік, господар цього краю, шорстко та й узяв нас за підглядачів у краю.</p>
<p>31 Але ми казали йому: Ми чесні люди, ми не підглядачі.</p>
<p>32 Нас дванадцятеро братів, синів нашого батька; одного нема, а найменший тепер з нашим батьком у Ханаан-краю.</p>
<p>33 Але той чоловік, господар краю, відповів нам: От по чому я знатиму, що ви чесні: зоставте одного з ваших братів у мене, візьміть для ваших голодних родин збіжжя та й рушайте.</p>
<p>34 І приведіть вашого найменшого брата до мене; тоді я знатиму, що ви не підглядачі, а чесні люди. Тоді й віддам вам брата вашого, й будете приходити в цей край."</p>
<p>35 Та коли вони заходилися випорожнювати свої лантухи, аж тут торбинка кожного з грішми була в його мішку. Як же побачили вони й їх батько гаманці з грішми, то налякалися.</p>
<p>36 Тоді каже до них Яків, їхній батько: "Ви робите мене бездітним. Немає Йосифа й немає Симеона, ще й Веніямина хочете забрати. Все падає на мене!"</p>
<p>37 Тоді промовив Рувим до свого батька: "Вбий", каже, "двох моїх синів, як не приведу його (Веніямина) назад до тебе! Вручи його мені, і я поверну його назад тобі." </p>
<p>38 Та той промовив: "Не піде мій син з вами, бож брат його вмер і він сам зостався. Як скоїться й з ним якесь лихо в дорозі, в яку пускаєтесь, то смутком зведете мене, сивоголового, до Шеолу."</p>

<h4>Буття <span class="prim_h6">43. Друга подорож до Єгипту - з Веніямином 1-7; порука за Веніямина 8-14; прихід у дім Йосифа 15-25; між братами 26-34</span></h4>
<p>1 Та злиденний голод настав у краю.</p>
<p>2 І коли вони поїли хліб, що привезли його з Єгипту, батько сказав їм: "ідіть знову й купіть трохи харчів."</p>
<p>3 Каже до нього Юда: "Перестеріг нас той чоловік, ось так перестеріг: Вам, каже, не бачити мого лиця, хіба що брат ваш буде з вами.</p>
<p>4 Як пустиш нашого брата з нами, ми підемо й купимо для себе харчів.</p>
<p>5 А як не пустиш, ми не підемо, бо той чоловік сказав нам: Вам не бачити мого лиця, хіба що брат ваш буде з вами."</p>
<p>6 А ізраїль і каже: "Навіщо ви мені заподіяли таке лихо та й сказали цьому чоловікові, що в вас є ще брат?"</p>
<p>7 Вони ж відповіли: "Він пильно розпитував про нас і про нашу родину: чи, мовляв, іще живе ваш батько? чи маєте ще брата? Ми йому й оповіли так, як він питав нас. Хіба ж ми знали, що він скаже: Приведіть вашого брата."</p>
<p>8 Тож і каже Юда до ізраїля, свого батька: "Відпусти хлопця зо мною, ми встанемо й підемо, щоб жити нам, а не вмирати - нам самим, тобі й нашим дітям.</p>
<p>9 Я ручуся за нього, з моїх рук будеш його вимагати. Коли не приведу його назад до тебе й не поставлю його перед тобою, довіку буду я винен перед тобою.</p>
<p>10 Якби ми були не гаялись, напевно тепер повернулися б удруге."</p>
<p>11 На це відозвався до них ізраїль, їхній батько: "Коли так мусить бути, то зробіть ось що: візьміть у ваші мішки щонайкращого цієї землі й завезіть тому чоловікові гостинця: трохи бальсаму, трохи меду, пахощів, ладану, фісташок та миідалів.</p>
<p>12 А грошей візьміть із собою вдвоє. Бо гроші, що їх звернено у ваші мішки зверху, візьміть назад із собою, може ж там помилилися.</p>
<p>13 Та й брата вашого беріть і йдіть та й повертайтесь до того чоловіка.</p>
<p>14 Бог же Всемогутній нехай дасть вам ласку перед тим чоловіком, щоб він випустив на волю другого вашого брата, а й Веніямина. Я ж як обездітнів, так і зостануся бездітним!"</p>
<p>15 Взяли чоловіки цього гостинця, взяли грошей із собою удвоє і Веніямина та й, уставши, перейшли в Єгипет і з'явилися перед Йосифом.</p>
<p>16 Як же побачив Йосиф Веніямина з ними, то каже старшому над його домом: "Уведи отих людей у дім, заколи що з худоби і приготуй, зо мною бо їстимуть ці люди в полуднє."</p>
<p>17 Чоловік той зробив, як йому велів Йосиф, і ввів людей у Йосифів дім.</p>
<p>18 Та чоловіки перелякалися, що ввели їх у Йосифовий дім, та й кажуть: "Це з-за отих грошей, що знайшлись були у наших мішках, нас уводять, щоб вишукати якийсь сповид проти нас, накинутись і уярмити нас разом з нашими ослами."</p>
<p>19 І приступили вони до старшого над Йосифовим домом і розмовляли з ним при вході до дому,</p>
<p>20 та й кажуть: "Добродію, благаємо тебе, ми вже приходили перед тим, щоб купувати збіжжя.</p>
<p>21 Але сталося, як ми прибули до заїздного дому та розв'язали наші лантухи - аж гроші кожного в його мішку зверха, таки ці самі наші гроші! Ми привезли їх назад із собою.</p>
<p>22 Принесли ми з собою й інші гроші, щоб купити хліба. Не знаємо, хто вклав наші гроші нам у мішки."</p>
<p>23 Він же відповів: "Мир вам, не бійтесь. Бог ваш і Бог вашого батька поклав вам скарб у ваші міхи; ваші гроші дійшли до мене." Тоді вивів до них Симеона.</p>
<p>24 І ввів той чоловік їх у дім Йосифа, дав їм води обмити ноги свої, а їхнім ослам дав паші.</p>
<p>25 Вони напоготовили гостинця, заки прийшов Йосиф у полудень, бо чули, що там обідатимуть.</p>
<p>26 Коли ж Йосиф прийшов додому, піднесли йому гостинця, що його мали з собою, і поклонилися йому лицем до землі.</p>
<p>27 Тоді він спитав їх про здоров'я та й сказав: "Чи здужає ваш батько старенький, про якого ви мені говорили? Чи він живий ще?" Вони відповіли:</p>
<p>28 "Здоров раб твій, наш батько; він ще живий", і схиливши голови, поклонились до землі.</p>
<p>29 А він, підвівши свої очі, побачив Веніямина, свого брата одноматірного, та й питає: "Чи це ваш найменший брат, що про нього ви мені казали?" і додав: "Бог нехай милує тебе, мій синку!"</p>
<p>30 І хутенько вийшов, бо серце його зворушилось на вигляд брата і сльози зависли на очах його; він пішов у світлицю й там заплакав.</p>
<p>31 По тому ж, умивши собі обличчя, вийшов, переміг себе й каже: "Подавайте лишень страви."</p>
<p>32 І подали йому окремо і їм окремо й окремо єгиптянам, які з ним обідали; не можуть бо єгиптяни їсти з євреями, огидно для єгиптян воно.</p>
<p>33 А сиділи вони проти нього згідно з їхнім віком, від найстаршого до наймолодшого. І дивувалися чоловіки, споглядаючи один на одного.</p>
<p>34 І розсилав їм Йосиф частки зо свого столу, однак частка Веніямина була вп'ятеро більша ніж частки всіх інших. І пили з ним і веселились.</p>

<h4>Буття <span class="prim_h6">44. Украдена чаша 1-17; Юда як закладник 18-34</span></h4>
<p>1 Потім Йосиф звелів старшому над його домом: "Наповни мішки чоловіків збіжжям, скільки зможуть нести, і вклади гроші кожному в його мішок зверху.</p>
<p>2 А мою чашу, срібну чашу, покладеш найменшому в мішок зверху, разом з його грішми за хліб." І той зробив так, як велів Йосиф.</p>
<p>3 Раннім ранком відпущено людей, їх самих і їхніх ослів.</p>
<p>4 Та ледве вони вийшли з міста, ще не були й далеко, аж Йосиф каже тому, що був над його домом: "Уставай, біжи за тими людьми, а як доженеш їх, то скажи їм, чому це ви, мовляв, заплатили злом за добро?</p>
<p>5 Таж то чаша, що з неї п'є мій владика, ще й ворожить на ній. Ви зле зробили, вчинивши таке."</p>
<p>6 Отож наздовнагши він їх, передав їм ті слова.</p>
<p>7 А вони йому відповіли: "Навіщо владика такі слова говорить? Де ж би таке могло бути, щоб твої раби допустилися такого діла!</p>
<p>8 Оце гроші, що їх ми знайшли в наших мішках під верхом, назад тобі принесли з Ханаан-краю, - то як же б ми крали з дому твого владики срібло чи золото?</p>
<p>9 Знайдеться в когонебудь із твоїх рабів чаша, хай йому й смерть, та ще й ми будемо нашому владиці рабами."</p>
<p>10 А той каже: "Нехай воно тепер так і буде, як ви сказали: той, у кого знайдеться чаша, буде мені рабом, ви ж будете невинні."</p>
<p>11 Метнулися вони, та й кожен скинув свій лантух на землю і кожний свій мішок розв'язав.</p>
<p>12 Він обшукав, почавши від найстаршого, а скінчивши на найменшім, - і знайшлася чаша в мішку Веніяминовім.</p>
<p>13 Тоді пороздирали вони на собі одежі й, нав'ючивши кожен свого осла, повернулися назад у місто.</p>
<p>14 Увійшов отже Юда зо своїми братами до Йосифа в дім, - а він був ще там, - та й попадали перед ним ниць на землю.</p>
<p>15 А Йосиф промовив до них: "То що за вчинок ви зробили? Хіба ви не знали, що такий чоловік, як я, напевне ворожить?"</p>
<p>16 На те Юда відповів: "Що ж нам казати нашому владиці? Що говорити? Як нам виправдатись? Бог відкрив провину рабів твоїх. Ми ж раби владиці, так ми, як і той, у кого знайшлась оця чаша."</p>
<p>17 А Йосиф каже: "Де ж би я таке робив?! Той, у кого знайдено чашу, буде мені рабом, а ви йдіть у мирі до вашого батька."</p>
<p>18 Тоді приступив до нього Юда й каже: "Прошу, владико, дозволь твоєму рабові промовити до мого владики на вухо й не прогнівись на твого раба, бож ти - як сам фараон.</p>
<p>19 Владика питав був своїх рабів, чи є, мовляв, у вас батько або брат?</p>
<p>20 Ми відповіли владиці: Є в нас старенький батько й молодий брат, який народився в нього під старість. Брат його вмер і він один зостався з дітей своєї матері, то й полюбив його батько.</p>
<p>21 Ти ж сказав до твоїх рабів: Приведіть його до мене, щоб я поглянув на нього.</p>
<p>22 Ми ж відповіли владиці: Не може хлопець лишити свого батька, бо як лишить свого батька, то той умре.</p>
<p>23 Тоді ти сказав до рабів твоїх: Коли не прийде ваш найменший брат з вами, не бачити вам більше лиця мого.</p>
<p>24 І як ми повернулися до твого раба, мого батька, то й розповіли слова владики.</p>
<p>25 Тоді батько наш сказав: Ідіть знову, купіть нам трохи харчів.</p>
<p>26 А ми відповіли: Не можемо йти. Як буде з нами наш найменший брат, то підемо. Ми бо не можемо з'явитися перед лицем цього мужа, коли не буде з нами нашого найменшого брата.</p>
<p>27 Тоді твій раб, мій батько, каже до нас: Ви самі знаєте, що двох тільки вродила мені моя жінка.</p>
<p>28 Один з них пішов від мене, і я сказав: Певно роздерто його на кавалки! та й не бачив я його й досі.</p>
<p>29 Як же ви візьмете від мене ще й цього і спіткає його якесь лихо, то мене, сивоголового, зведете від смутку до Шеолу.</p>
<p>30 Тож як тепер прийду до твого раба, а мого батька, і хлопця не буде з нами - його ж душа так зв'язана з душею хлопця -</p>
<p>31 і станеться, коли він тільки побачить, що хлопця немає, то помре; та й так твої раби зведуть твого сивоголового раба, нашого батька, смутком у Шеол.</p>
<p>32 Тому що я, твій раб, заручив собою своєму батькові за хлопця, бо сказав: Як не приведу я його назад до тебе, то я буду винен перед моїм батьком на все моє житя.</p>
<p>33 Тепер отже благаю тебе, щоб твій раб зостався моєму владиці невільником замість хлопця, а хлопець нехай повернеться зо своїми братами.</p>
<p>34 Бо ж як мені йти назад до свого батька, коли хлопця не буде зо мною? Хіба, щоб дивитися на горе, що постигне мого батька."</p>

<h4>Буття <span class="prim_h6">45. Йосиф дає себе пізнати 1-20; поворот братів на батьківщину 21-24; туга Якова 25-28</span></h4>
<p>1 Тут Йосиф не міг себе стримати перед усіма, які стояли коло нього, і закричав: "Виведіть усіх від мене!" І не зосталося при Йосифові нікого, коли він признавався своїм братам.</p>
<p>2 І заплакав він уголос так, що почули єгиптяни й почув дім фараона.</p>
<p>3 Та й каже Йосиф до братів своїх: "Я, - Йосиф! Чи ще живий мій батько?" Та брати його не могли йому відповісти, бо стривожились перед ним.</p>
<p>4 А Йосиф каже до своїх братів: "Приступіть лишень до мене." І вони приступили. Та й каже він знову: "Я, - Йосиф, ваш брат, якого ви продали в Єгипет.</p>
<p>5 Але ви тепер не завдавайте собі жалю і не ятріть себе, що продали мене сюди: на те бо, щоб зберегти вас при житті, Бог послав мене перед вами.</p>
<p>6 Оце ж два роки голоду на землі, а ще п'ять років не буде ні оранки, ні жнив.</p>
<p>7 Бог послав мене перед вами, щоб зберегти на землі решту вас і врятувати життя ваше великим рятунком.</p>
<p>8 Отож не ви мене сюди послали, а Бог; він і зробив мене батьком фараонові, владикою всього його дому та управителем усього Єгипетського краю.</p>
<p>9 Поспішайте ж та до мого батька і скажіть йому: Так говорить син твій Йосиф: Бог зробив мене владикою всього Єгипту; прийди до мене, не гайся!</p>
<p>10 І осядешся в краю Гошен та й будеш біля мене, ти і твої діти й діти дітей твоїх, і твої отари й стада твої і все, що в тебе.</p>
<p>11 Я буду там утримувати тебе, - ще бо п'ять років буде голод, - аби не потрапив ти в злидні, ти й твоя родина і все, що є в тебе.</p>
<p>12 Ось бачите на власні очі й бачить Веніямин, брат мій, на власні очі, що це я своїми устами говорю до вас.</p>
<p>13 Ще повідайте моєму батькові про всю мою славу в Єгипті та про все, що ви бачили, й поспішіть та приведіть сюди мого батька."</p>
<p>14 Тоді припав він на шию Веніяминові, своєму братові, та й заплакав. А й Веніямин плакав на його шиї.</p>
<p>15 Далі обцілував усіх своїх братів і плакав їм на шиї. А після того розмовляли брати з ним.</p>
<p>16 В палатах же фараонових розповсюдилася чутка, що прибули брати Йосифа. Зраділи на те фараон та і його слуги.</p>
<p>17 І каже фараон до Йосифа: "Скажи своїм братам: От що зробіть - нав'ючте вашу скотину та й вибирайтесь і йдіть у Ханаан-край,</p>
<p>18 і, забравши вашого батька й ваші сім'ї, приходьте до мене, а я дам вам щонайліпшу землю в Єгипті, й ви будете живитися достатками країни.</p>
<p>19 Отож повели їм: Візьміть собі з Єгипетського краю вози для дітей ваших і для жінок ваших і підведіть вашого батька та й приходьте.</p>
<p>20 Не жалуйте речей, що зостануться дома, бо що найліпше в Єгипетській країні, буде вам."</p>
<p>21 Так і зробили сини Ізраїля. Йосиф дав їм вози на наказ фараона і дав їм харчів на дорогу.</p>
<p>22 Кожному з них дав він одіж на зміну, а Веніяминові дав триста срібняків і п'ять одеж на зміну.</p>
<p>23 Так само й своєму батькові послав він десять ослів, нав'ючених щонайліпшим єгипетським добром, і десять ослиць нав'ючених збіжжям, хлібом і харчами для його батька на дорогу.</p>
<p>24 І відіслав він своїх братів; а коли вони пускалися в дорогу оце сказав їм: "Не докоряйте собі в дорозі."</p>
<p>25 І рушили вони з Єгипту і прибули в Ханаан-край, до Якова, батька свого,</p>
<p>26 і оповіли йому: "Йосиф", кажуть, "ще живий! і управляє він усією Єгипетською країною." Та серце його було холодне, бо він їм не довіряв.</p>
<p>27 Як же вони переказали йому всі слова Йосифа, що він їх говорив їм, та коли він побачив ті вози, що їх послав Йосиф, щоб його забрати, ожив дух Якова, їхнього батька.</p>
<p>28 Тоді Ізраїль сказав: "Буде з мене! Йосиф, мій син, ще живий. Піду та й побачу його, заки помру."</p>

<h4>Буття <span class="prim_h6">46. Вихід Ізраїля 1-7; родовід Ізраїля 8-27; зустріч 28-30; скотарі 31-34</span></h4>
<p>1 Вирушив Ізраїль зо всім, що було в нього, і, прийшовши у Версавію, приніс жертви Богові свого батька Ісаака.</p>
<p>2 А вночі Бог у видиві сказав до Ізраїля: "Якове, Якове!" Він же озвався: "Я тут!"</p>
<p>3 І сказав: "Я - Бог, Бог батька твого. Не бійся зійти в Єгипет, бо там я виведу з тебе великий народ.</p>
<p>4 Я сам перейду з тобою в Єгипет, я й виведу тебе напевне назад, а Йосиф рукою своєю закриє тобі очі."</p>
<p>5 І вирушив Яків з Версавії, а сини Ізраїля повезли Якова, свого батька, і всіх дітей та жінок на возах, які послав був фараон, щоб його взяти.</p>
<p>6 Забрали вони з собою і худобу і своє майно, що його були надбали в Ханаан-краю, і прибули в Єгипет - Яків, а з ним усі його домочадці.</p>
<p>7 Синів своїх і синів своїх синів, дочок своїх і дочок своїх синів - усе своє потомство привів він із собою в Єгипет.</p>
<p>8 Ось імена синів Ізраїля, які прийшли в Єгипет: Яків і сини його. Первісток Якова - Рувим.</p>
<p>9 Сини ж Рувима: Ханох, Паллу, Хецрон, та Кармі.</p>
<p>10 Сини ж Симеона: Ємуел, Ямін, Огад, Яхін, Цохар та Саул, син ханаанянки.</p>
<p>11 А сини Леві: Гершон, Кегат та Мерарі.</p>
<p>12 Сини ж Юди: Ер, Онан, Шела, Перец та Зерах. Але Ер та Онан померли в Ханаан-краю. Сини ж Переца були Хецрон і Хамул.</p>
<p>13 А сини Іссахара: Тола, Пувва, Іов і Шімрон.</p>
<p>14 Сини ж Завулона: Серед, Елон та Яхлеел.</p>
<p>15 Це сини Лії, що їх вона породила Яковові в Паддам-Арамі з дочкою його Діною. Всіх його синів та дочок було тридцять три.</p>
<p>16 Сини Гада: Ціфйон, Хаггі, Шуні, Ецбон, Ері, Ароді та Арелі.</p>
<p>17 Сини ж Ашера: Імна, Ішва, Ішві, Верія та сестра їхня Серах. І сини Верії: Хевер та Маркіел.</p>
<p>18 Оце сини Зілпи, що її Лаван дав Лії, своїй дочці, й цих вона родила Яковові, шістнадцять душ.</p>
<p>19 Сини ж Рахилі, жінки Якова: Йосиф і Веніямин.</p>
<p>20 В Йосифа народилися в Єгипетській землі: Манассія і Ефраїм, яких уродила йому Аснат, дочка Потіфера, священика з Ону.</p>
<p>21 А ось сини Веніямина: Бела, Бехер, Ашбел, Гера, Нааман, Ехі, Рош, Муппім, Хуппін і Ард.</p>
<p>22 Це сини Рахилі, які народилися в Якова, всього чотирнадцять душ.</p>
<p>23 Син же Дана: Хушім.</p>
<p>24 А сини Нафталі: Яхцел, Гуні, Єцер і Шіллем.</p>
<p>25 Це сини Білги, що її дав Лаван Рахилі, своїй дочці, і цих вона родила Яковові, всього сім душ.</p>
<p>26 Всіх же душ, що приналежали Яковові, що вийшли з його лона та що прибули в Єгипет, крім жінок синів Якова, було разом шістдесят шість.</p>
<p>27 А синів Йосифа, які в нього народилися в Єгипті, було дві душі. Всіх же душ з дому Якова, що прийшли в Єгипет, - сімдесят.</p>
<p>28 Ізраїль послав перед собою до Йосифа Юду, щоб показати дорогу в Гошен. І прибули вони в Гошен-землю.</p>
<p>29 Тоді Йосиф запряг свою колісницю і виїхав назустріч Ізраїлеві, батькові своєму, в Гошен. З'явившись перед ним, упав він йому на шию і так плакав довго на його шиї.</p>
<p>30 Та й каже Ізраїль до Йосифа: "Тепер хай і вмираю, коли побачив я твоє лице і що ти живий ще!"</p>
<p>31 А Йосиф каже своїм братам та домові батька свого: "Поїду та сповіщу фараона та скажу йому: Брати мої і дім мого батька, які були в Ханаан-краю, прибули до мене.</p>
<p>32 Вони ж пастухи, ходять за стадами; отож пригнали з собою своїх овець та свій товар і все, що мають.</p>
<p>33 Коли ж, отже, фараон вас прикличе та й спитає: Коло чого ж ви пораєтеся?</p>
<p>34 То ви скажіть: Раби твої були скотарями змалку аж до цих пір, так ми, як і батьки наші, - щоб вам осісти в Гошен-землі; гидують бо єгиптяни всіма скотарями."</p>

<h4>Буття <span class="prim_h6">47. Брати перед фараоном 1-6; Яків перед фараоном 7-10; в околицях Рамсесу 11-12; єгиптяни - запродані у фараона 13-31</span></h4>
<p>1 Отож Йосиф пішов і повідомив фараона: "Мій батько", каже, "і мої брати зо своїми вівцями й зо своїм товаром та зо всім, що мають, прибули з Ханаан-краю, і ось вони в Гошен-землі."</p>
<p>2 Та й узяв він п'ятьох чоловіків з-поміж своїх братів і появив їх фараонові.</p>
<p>3 А фараон спитав його братів: "Коло чого ж ви пораєтеся?" Вони й відповіли фараонові: "Скотарі - раби твої, так ми, як і наші батьки."</p>
<p>4 Далі вони кажуть до фараона: "Ми прийшли побути в цьому краю, бо немає пасовиська вівцям твоїх рабів, тяжкий бо голод у Ханаан-краю. Тож дозволь рабам твоїм оселитися в Гошен-землі."</p>
<p>5 На те сказав фараон до Йосифа: "Твій батько і твої брати прибули до тебе.</p>
<p>6 Єгипетська країна перед тобою. На найліпшій землі осели батька твого і твоїх братів. Нехай оселяться в Гошен-землі. А як знаєш, що між ними є які здібні люди, то настанови їх наглядачами над моїми стадами."</p>
<p>7 Тоді привів Йосиф Якова, свого батька, і появив його фараонові, та й Яків привітав фараона.</p>
<p>8 Фараон же спитав Якова: "Скільки років життя твого?"</p>
<p>9 А Яків відповів фараонові: "Час кочування мого - сто тридцять років. Мало їх і важкі були вони - роки мого життя; не досягли вони числа літ моїх батьків."</p>
<p>10 І знову благословив Яків фараона та й відійшов з-перед фараонового обличчя.</p>
<p>11 Та й так Йосиф оселив свого батька і своїх братів і дав їм посілість в Єгипетській країні, в найкращій околиці, в землі Рамсес, як повелів був фараон.</p>
<p>12 Наділив Йосиф і хлібом свого батька й своїх братів і всю родину свого батька, відповідно до числа людей.</p>
<p>13 В усій країні не було хліба, бо настав вельми тяжкий голод, так що й Єгипетська країна й Ханаан-край умлівали від голоднечі.</p>
<p>14 Йосиф же зібрав усі гроші, які були в Єгипетській країні та в Ханаан-краю за збіжжя, що його купували люди, й заніс ті гроші в палату фараона.</p>
<p>15 Коли гроші були вже витрачені в Єгипетській країні й у Ханаан-краю, тоді прийшли всі єгиптяни до Йосифа та й кажуть: "Дай нам хліба! Чого це ми маємо вмирати перед тобою? Скінчились бо наші гроші."</p>
<p>16 А Йосиф каже: "Приженіть вашу худобу, і я дам вам хліба за вашу худобу, коли не стало грошей."</p>
<p>17 І вони стали приганяти до Йосифа свою худобу, а він давав їм хліб за коней, овець, волів та за ослів, і так прохарчовував їх хлібом за всю їхню худобу в тому році.</p>
<p>18 Коли ж минув рік, вони прийшли до нього наступного року та й кажуть йому: "Не будемо таїти від нашого владики, що й грошам кінець і скотина наша в нашого володаря. Не зосталось для нашого владики вже аж нічого, як тільки наші тіла й наші землі.</p>
<p>19 Чого ж нам гинути перед очима в тебе, нам і землі нашій? Купуй нас і нашу землю за збіжжя, то й будемо ми й наша земля фараонові підневільними. Дай тільки нам насіння на засів, і будемо ми жити, не помремо, та й земля наша не спустошиться."</p>
<p>20 Тож закупив Йосиф для фараона всю Єгипетську землю, бо кожний з єгиптян продали своє поле фараонові, тому що притиснув їх голод. Отак уся земля стала фараоновою.</p>
<p>21 А людей переселив у міста від одного до другого кінця Єгипту.</p>
<p>22 Тільки землі жерців він не закупив, бо жерці мали приділ від фараона й живилися з того свого приділу, що його давав їм фараон; тому то вони й не продали своєї землі.</p>
<p>23 Тоді Йосиф сказав народові: "Оце купив я нині вас і вашу землю для фараона. Ось вам насіння: засівайте землю;</p>
<p>24 а під час збору п'ятину будете давати фараонові, чотири ж частини будуть для вас на засів поля та на прожиток, вам і родинам вашим."</p>
<p>25 А вони відповіли: "Ти врятував життя нам! Ми знайшли ласку в очах нашого владики; будемо рабами фараонові."</p>
<p>26 Отож установив Йосиф такий закон на землю в Єгипті, який має силу й досі: п'ятину прибутків давати фараонові, тільки земля жерців не стала фараоновою.</p>
<p>27 Отже ізраїльтяни осілися в Єгипетській країні, в землі Гошен. Вони придбали там посілості, були плідні і множилися вельми.</p>
<p>28 Яків прожив ще в Єгипетській країні сімнадцять років, віку ж його життя було сто сорок і сім років.</p>
<p>29 А коли прийшов час Ізраїлеві вмирати, то прикликав він свого сина Йосифа й каже до нього: "Як я знайшов ласку в твоїх очах, поклади, будь ласка, твою руку під моє стегно та приречи вчинити мені ласку й вірність: не ховай мене в Єгипті;</p>
<p>30 бо хочу лежати з моїми батьками. Ти винесеш мене з Єгипту й поховаєш у їхній гробниці." Він же відповів: "Зроблю по твоєму слову!"</p>
<p>31 Тоді Яків каже: "Клянись мені!" І той поклявся йому. Тоді приклонивсь Ізраїль до узголов'я свого ліжка.</p>

<h4>Буття <span class="prim_h6">48. Усиновлення Йосифових синів 1-7; Ефраїм перед Манассією 8-22</span></h4>
<p>1 І сталося після тих подій, що сказали Йосифові: "Твій батько хворий." Тоді Йосиф узяв з собою двох своїх синів, Манассію й Ефраїма.</p>
<p>2 Коли ж повідомлено Якова: ось, мовляв, син твій Йосиф прибув до тебе, - Ізраїль зібрав сили й сів на ліжку.</p>
<p>3 Та й каже Яків до Йосифа: "Всемогутній Бог з'явився мені в місцевості Луз, у Ханаан-краю, і благословив мене,</p>
<p>4 і казав до мене: Ось я зроблю тебе плідним і розмножу тебе й виведу з тебе громаду народів, і дам оцей край твоєму потомству в посідання вічне.</p>
<p>5 А твої два сини, які народились у тебе в єгипетській країні, перше, ніж я прийшов до тебе в Єгипет, вони - мої. Ефраїм і Манассія будуть мої, як Рувим і Симеон.</p>
<p>6 Діти ж твої, що народилися в тебе після них, будуть твої, і вони в своїм наслідстві зватимуться іменем своїх братів.</p>
<p>7 Було ж, як я йшов з Паддану, вмерла на моє нещастя Рахиль, у Ханаан-краю, в дорозі, коли ще було трохи дороги до Ефрати; поховав я її там при дорозі до Ефрати, себто Вифлеєму."</p>
<p>8 Коли Ізраїль побачив синів Йосифа і спитав: "Хто це?"</p>
<p>9 Йосиф відповів свому батькові: "Це мої сини, що їх Бог дав мені тут." Каже тоді Яків: "Приведи їх, будь ласка, до мене, щоб я поблагословив їх."</p>
<p>10 Очі ж Ізраїля пригасали від старости; він не міг добре бачити. Тоді Йосиф підвів їх до нього, а він їх поцілував і обійняв їх.</p>
<p>11 Та й каже Ізраїль до Йосифа: "Не думав я побачити обличчя твоє, а ось Бог дав мені бачити ще й твоє потомство."</p>
<p>12 Тоді Йосиф забрав їх з його колін та й уклонився лицем до землі.</p>
<p>13 По тому Йосиф узяв їх обидвох, Ефраїма в свою праву руку, ліворуч від Ізраїля, і Манассію в свою ліву руку, праворуч від Ізраїля і наблизив їх до нього;</p>
<p>14 але Ізраїль простягнув свою правицю й поклав на голову Ефраїма, що був молодший, а лівицю свою на голову Манассії, поклавши так з розмислом свої руки, бо ж Манассія був первородний.</p>
<p>15 І поблагословив він Йосифа словами: "Нехай Бог, перед яким ходили мої батьки, Авраам та Ісаак, Бог, що був мені пастирем, відколи я існую аж по цей день,</p>
<p>16 Ангел, що рятував мене від усякого лиха, нехай благословить цих хлопців. І в них нехай перебуває моє ім'я та ім'я моїх батьків, Авраама й Ісаака. Нехай вони зростають многотою посеред землі."</p>
<p>17 Як же побачив Йосиф, що батько його поклав свою праву руку на голову Ефраїма, то не сподобалось те йому, й він схопив батькову руку, щоб віднести її з-над голови Ефраїма на голову Манассії,</p>
<p>18 та й каже Йосиф своєму батькові: "Не так, мій тату! Цей бо первородний, поклади свою правицю на його голову."</p>
<p>19 Та батько не схотів, і каже: "Знаю, мій сину, знаю. З нього теж вийде народ, і він також буде великим, а все ж таки молодший його брат буде більший за нього, і його потомство стане громадою народів."</p>
<p>20 І поблагословив їх того дня, кажучи: "Тобою благословлятиме Ізраїль, кажучи: Нехай Бог зробить тебе, як Ефраїма і як Манассію." І поставив він Ефраїма перед Манассію.</p>
<p>21 Далі Ізраїль сказав до Йосифа: "Ось я вмираю, але Бог буде з вами й поверне вас назад у землю батьків ваших.</p>
<p>22 Я ж даю тобі понад твоїх братів оту частку землі, що її був я забрав від аморія своїм мечем і своїм луком."</p>

<h4>Буття <span class="prim_h6">49. Яків скликає синів 1-2; звіщає їм майбутне 3-27; приєднання до свого роду 28-33</span></h4>
<p>1 Тоді Яків прикликав своїх синів і каже: "Зберіться, і я повім вам, що спіткає вас у днях прийдешніх.</p>
<p>2 Зійдіться й слухайте, синове Якова, слухайте Ізраїля, вашого батька.</p>
<p>3 Рувим! Ти - мій первенець, моя міць, первоплід моєї чоловічої сили. Вершина гідности й вершина сили.</p>
<p>4 Бурхливий, немов вода, та не будеш горувати, бо ти вдерся на ложе твого батька. Ти бо осквернив моє ложе.</p>
<p>5 Симеон та Леві - брати, насильства зброя - їх кинджали.</p>
<p>6 Нехай душа моя не входить у їхні ради і честь не пристає в їх громаду; вони бо в своїм гніві повбивали мужів, понищили волів у своїм завзятті.</p>
<p>7 Проклят нехай буде гнів їхній, бо він був запеклий, і шал їхній, бо був він несамовитий. Я розділю їх у Якові, я їх в Ізраїлі розсію.</p>
<p>8 Юдо, тебе брати твої будуть уславляти, твоя рука буде на карку твоїх ворогів. Сини твого батька схиляться тобі до ніг.</p>
<p>9 Левеня - Юда. Ти, мій сину, здобиччю зріс угору. Причаївся, немов левище, принишкнув, наче левиця: хто його сполошить?</p>
<p>10 Берло від Юди не відійде, ні жезл із-поміж стіп у нього, поки не прийде той, якому він належить, йому будуть коритися народи.</p>
<p>11 До виноградини він прив'язує своє осля, що до найкращої лози - дитя ослиці. В вині пере він свою одежу, у крові грон - свій одяг.</p>
<p>12 Очі в нього іскристі більш, ніж вино; від молока біліші його зуби.</p>
<p>13 Завулон житиме на примор'ї, де пристані - морським суднам, з боку ж Сидон у нього.</p>
<p>14 Іссахар - осел костистий, що між кошарами розлігся.</p>
<p>15 Бачив, що люба річ спочити та що земля прекрасна, і гне під в'юком спину, та й став рабом підлеглим.</p>
<p>16 Дан судитиме люд свій, як одне з поколінь Ізраїля.</p>
<p>17 Нехай буде Дан гадюкою при дорозі, зміюкою на стежці; вона кусає коня в ногу, і падає його вершник навзнак.</p>
<p>18 Я вичікую, Господи, твого спасіння!</p>
<p>19 Гад,- коли орда на нього нападає, він громить і переслідує її по п'ятах.</p>
<p>20 Ашер у хлібі розкошує, він постачає ласощі царські.</p>
<p>21 Нафталі - лань бистронога, що родить гарні оленята.</p>
<p>22 Розкішна вітка - Йосиф, плідна при джерелі гілка, галузки її здіймаються по мурі.</p>
<p>23 З ним зачіпалися лучники, ворогували ті, що стріли пускають.</p>
<p>24 Та лук їхній поламався на друзки, їхні плечі та їхні руки охляли завдяки Сильному Якова, завдяки імені Пастиря та Скелі Ізраїля.</p>
<p>25 Завдяки Богові твого батька, що тобі помагає, та Всевишньому, що тебе благословляє благословенням небес ізгори, благословенням безодні, що розляглась долі, благословенням грудей і лона.</p>
<p>26 Нехай благословення твого батька, більші, ніж благословення гір відвічних і ніж приваба горбів споконвічних, на голову Йосифа зійдуть, на тім'я князя між його братами.</p>
<p>27 Веніямин - вовк хижий: вранці він добич пожирає, а ввечорі награбоване ділить."</p>
<p>28 Всі вони - це дванадцять поколінь Ізраїля, і це те, про що говорив до них їхній батько, коли благословив їх; а благословив він їх кожного благословенням, яке кожному личило.</p>
<p>29 По тому він повелів їм, кажучи: "Ось я збираюсь приєднатися до свого роду. Поховайте мене з моїми батьками в печері, що на полі Ефрона, хеттита;</p>
<p>30 у печері, що на полі Махпела, напроти Мамре, в Ханаан-краю, яку то з полем купив Авраам в Ефрона, хеттита, на власне кладовище.</p>
<p>31 Там поховано Авраама й Сару, його жінку; там поховано Ісаака й Ревеку, його жінку, і там поховав я Лію.</p>
<p>32 Це поле й печеру на ньому куплено в синів Хета."</p>
<p>33 А коли Яків скінчив наказувати своїм синам, простягнув він свої ноги на ліжко й віддав духа та приєднався до свого роду.</p>

<h4>Буття <span class="prim_h6">50. Жалоба по Якові 1-21; смерть Йосифа 22-26</span></h4>
<p>1 Припав Йосиф на лице своєму батькові й плакав над ним та цілував його.</p>
<p>2 Потім Йосиф повелів своїм слугам, лікарям, набальсамувати батька, й лікарі забальсамували Ізраїля.</p>
<p>3 Сорок днів пішло на те, бо стільки днів треба було на бальсамування. Єгиптяни ж оплакували його сімдесят днів.</p>
<p>4 А як минули дні жалоби, Йосиф сказав дворові фараона: Коли я знайшов ласку в очах ваших, скажіть фараонові таке:</p>
<p>5 Батько мій заприсягнув мене словами: Ось я вмираю. В моєму гробі, що його я викопав собі в Ханаан-краю, там мене поховаєш! Отож дозволь мені піти та поховати свого батька, і я повернуся."</p>
<p>6 Фараон відповів: "Іди й поховай свого батька, так, як він тебе заприсягнув."</p>
<p>7 І вийшов Йосиф ховати батька свого, а з ним пішли всі двірські фараона, вельможі його роду та й усі старші єгипетського краю,</p>
<p>8 і ввесь дім Йосифа та його брати з домашніми його батька; тільки своїх дітей та овець своїх і стада свої лишили вони в Гошен-землі.</p>
<p>9 Вийшли з ним і колісниці й вершники: був це вельми великий почет.</p>
<p>10 Прийшли ж вони до Атад-току, що по тому боці Йордану, й ридали там вельми великим та важким риданням; і справив він по своєму батькові сімденну жалобу.</p>
<p>11 А як мешканці краю, ханааняни, бачили цю жалобу коло Атад-току, то сказали: "Тяжка це жалоба для єгиптян." Тим то й названо його ім'ям Авел-Міцраїм, що є по тому боці Йордану.</p>
<p>12 Сини його, отже, зробили так, як він велів їм;</p>
<p>13 вони бо занесли його в Ханаан-край і поховали його в печері на полі Махпела, яку вкупі з полем купив був Авраам на власне кладовище в Ефрона, хеттита, проти Мамре.</p>
<p>14 Після похорону батька повернувся Йосиф у Єгипет, він і його брати й усі, що ходили з ним ховати його батька.</p>
<p>15 Побачивши Йосифові брати, що помер їх батько, сказали: "Ануж Йосиф зненавидить нас (тепер) та й направду відплатить нам за все те лихо, що ми йому заподіяли."</p>
<p>16 І послали до Йосифа сказати: "Батько твій перед своєю смертю так заповідав, кажучи:</p>
<p>17 Ось так промовте до Йосифа: Прости братам твоїм, будь ласка, вину за гріх їх, вони бо зло вчинили тобі. Та ти прости тепер, будь ласка, провину рабам Бога твого батька." І заплакав Йосиф, як вони це говорили до нього.</p>
<p>18 Тоді прийшли ще його брати і, впавши перед ним, сказали: "Ось ми - твої раби."</p>
<p>19 А Йосиф каже до них: "Не бійтеся! Хіба ж я замість Бога?</p>
<p>20 Ви зло задумали на мене, але Бог обернув це на добре, щоб зробити так, як воно й є сьогодні: спасти життя багатьом людям.</p>
<p>21 Не бійтесь, отже, я годуватиму вас і дітей ваших." І втішив їх і говорив до них зичливо.</p>
<p>22 І пробував Йосиф у Єгипті, він і дім його батька. А жив Йосиф сто десять років.</p>
<p>23 Йосиф бачив дітей Ефраїма до третього покоління; також діти Махіра, сина Манассії, народилися в Йосифові прийми.</p>
<p>24 Нарешті Йосиф сказав до своїх братів: "Я вмираю, але Бог напевно навідається до вас і виведе вас із цього краю в край, що про нього клявся Авраамові, Ісаакові та Яковові."</p>
<p>25 І взяв Йосиф у синів Ізраїля таку клятву: "Як Бог навідається до вас, ви заберете звідси мої кості."</p>
<p>26 І помер Йосиф мавши сто десять років, а вони забальсамували його й поклали у труну в Єгипті.</p>

</body>
</html>
