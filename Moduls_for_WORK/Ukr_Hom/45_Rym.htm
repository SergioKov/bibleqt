<h2></h2>

<h4>ПОСЛАННЯ ДО РИМЛЯН <span class="prim_h6">1. Привіт Римлянам 1-7; Павло бажає їх відвідати 8-15; зміст послання 16-17; ідолопоклонства 18-23; моральна розгнузданість 24-32</span></h4>
<p>1 Павло, слуга Христа Ісуса, покликаний апостол, вибраний для Євангелії Божої,</p>
<p>2 яку Бог наперед був обіцяв через своїх пророків у Святих Писаннях </p>
<p>3 про Сина свого, народженого тілом із сімени Давида, </p>
<p>4 установленого сином Божим у силі, духом святости, через воскресіння мертвих, - про Ісуса Христа, Господа нашого,</p>
<p>5 через якого ми одержали ласку й апостольство на послух віри між усіма народами на прославу його імени,</p>
<p>6 між якими й ви - покликані Ісуса Христа;</p>
<p>7 усім, що в Римі, Божим улюбленим, покликаним святим: благодать вам і мир від Бога, нашого Отця, і Господа Ісуса Христа.</p>
<p>8 Насамперед дякую Богові моєму, через Ісуса Христа, за всіх вас, що віра ваша славиться по всьому світі.</p>
<p>9 Свідок бо мені Бог, якому я служу духом моїм, благовістуючи його Сина, що я безперестанно згадую про вас</p>
<p>10 і завжди прошу в моїх молитвах, чи врешті-решт пощастить мені, з волі Божої, прийти до вас; </p>
<p>11 бо прагну вас бачити, щоб поділитися з вами якимнебудь духовним даром, щоб вас зміцнити, </p>
<p>12 тобто підбадьоритись разом, між вами, спільною вірою, вашою і моєю.</p>
<p>13 Не хочу я, брати, від вас таїти, що я часто мав намір прийти до вас, - та досі завжди мені щось ставало на перешкоді, - щоб мати якийнебудь плід і між вами, як і між іншими народами.</p>
<p>14 Я почуваю себе боржником перед греками і чужинцями, розумними і неуками:</p>
<p>15 тож, щодо мене, я готовий і вам, що мешкаєте в Римі, проповідувати Євангелію.</p>
<p>16 Бо я не соромлюся Євангелії: вона бо - сила Божа на спасіння кожному, хто вірує: перше юдеєві, а потім грекові, -</p>
<p>17 справедливість бо Божа об'являється в ній з віри у віру, як написано: «Праведник з віри буде жити.»</p>
<p>18 Бо гнів Божий відкривається з неба на всяку безбожність і несправедливість людей, які правду спиняють несправедливістю;</p>
<p>19 тому що те, що можна відати про Бога, їм явне, бо Бог їм об'явив;</p>
<p>20 невидиме ж його, після створення світу, роздумуванням над творами, стає видиме: його вічна сила і божество, так що нема їм оправдання.</p>
<p>21 Бо, пізнавши Бога, не як Бога прославляли або дякували, але осуєтились у своїх мудруваннях, і притемнилося їхнє нерозумне серце.</p>
<p>22 Заявляючи, що вони мудрі, стали дурними</p>
<p>23 і проміняли славу нетлінного Бога на подобу, що зображує тлінну людину, птахів, четвероногих і гадів.</p>
<p>24 Тому й передав їх Бог за похотями їхнього серця на нечистоту, щоб вони самі сквернили власні тіла між собою.</p>
<p>25 Вони замінили Божу правду на неправду і честь віддавали і служили створінню радше, ніж Творцеві, котрий благословен повіки. Амінь.</p>
<p>26 За це ж і видав їх Бог пристрастям ганебним, бо їхні жінки змінили природні вживання на протиприродні;</p>
<p>27 так само і чоловіки, полишивши природні вживання з жінкою, розпалилися своєю пожадливістю один до одного, чинячи ганьбу, чоловіки на чоловіках, і приймаючи на собі самих належну плату свого блуду.</p>
<p>28. І як вони не вважали потрібним триматися правдивого спізнання Бога, Бог видав їх ледачому розумові чинити негодяще:</p>
<p>29. вони - сповнені всякої неправости, лукавства, захланности, злоби, повні заздрости, убивства, колотнечі, підступу, злоби;</p>
<p>30 вони - обмовники, наклепники, богоненавидники, зухвальці, горді, хвальки, винахідники зла, неслухняні батькам,</p>
<p>31 нерозумні, зрадливі, безсердечні, немилосердні.</p>
<p>32 Вони, хоч спізнали Божий присуд, що, хто таке чинить, заслугує на смерть, не тільки це роблять, але й схвалюють це в тих, що таке чинять. </p>

<h4>ПОСЛАННЯ ДО РИМЛЯН <span class="prim_h6">2. Юдеї не ліпші від поган 1-11; не виконують закону 12-24; в чому важливість і значення обрізання 25-29</span></h4>
<p>1 Ось чому немає тобі оправдання, хто б ти не був, о чоловіче, що судиш; бо в чому судиш іншого, ти сам себе засуджуєш: чиниш бо те саме, що судиш;</p>
<p>2 ми ж знаємо, що суд Божий відбувається по правді на тих, що таке чинять.</p>
<p>3 Чи думаєш про те, о чоловіче, - який судиш тих, що таке чинять, а сам таке робиш, - що ти суду Божого уникнеш?</p>
<p>4 Або погорджуєш багатством його доброти, поблажливости і довготерпеливости, не знаючи, що Божа доброта тебе веде до покаяння?</p>
<p>5 Та ти жорстокістю твоєю і нерозкаяністю серця збираєш гнів на себе в день гніву, коли об'явиться правдивий суд Бога,</p>
<p>6 що віддасть кожному за його вчинками: </p>
<p>7 тим, що витривалістю в добрім ділі шукають слави, чести і нетління - життя вічне;</p>
<p>8 а сварливим та неслухняним правді, але слухняним кривді - гнів та обурення. </p>
<p>9 Горе й утиск на всяку душу людську, що чинить зло: на юдея перше, потім грека;</p>
<p>10 слава ж і честь, і мир усякому, хто чинить добро: юдеєві перше, а потім грекові, </p>
<p>11 бо Бог не вважає на особу.</p>
<p>12 Бо ті, що згрішили поза законом, поза законом і згинуть; а ті, що згрішили під законом, будуть суджені законом. </p>
<p>13 Бо не слухачі закону справедливі перед Богом, а виконавці закону оправдаються. </p>
<p>14 Бо коли погани, що не мають закону, з природи виконують те, що законне, вони, не мавши закону, самі собі закон;</p>
<p>15 вони виявляють діло закону, написане в їхніх серцях, як свідчить їм їхнє сумління і думки, то засуджуючи їх, то оправдуючи, -</p>
<p>16 в день, коли Бог, згідно з моєю Євангелією, судитиме тайні вчинки людей через Ісуса Христа. </p>
<p>17 Та коли ти, що звешся юдей, що спираєшся на закон і хвалишся Богом, </p>
<p>18 ти, що знаєш його волю і, навчившись із закону, розбираєш, що краще, </p>
<p>19 упевняєш себе, що ти провідник сліпим, світло тим, що в темряві, </p>
<p>20 виховник невігласів, учитель дітей, бо маєш у законі вираз знання і правди, - </p>
<p>21 ти, отже, що інших навчаєш, себе самого не навчаєш! Проповідуєш не красти, а сам крадеш! </p>
<p>22 Наказуєш не чинити перелюбу, і чиниш перелюб! Гидуєш бовванами, а чиниш святокрадство! </p>
<p>23 Ти, що хвалишся законом, переступом закону Бога зневажаєш. </p>
<p>24 Бо, як написано, через вас ім'я Боже зневажається між поганами.</p>
<p>25 Обрізання корисне, коли виконуєш закон; а коли ти переступаєш закон, обрізання твоє стало необрізанням. </p>
<p>26 Коли ж необрізаний пильнує постанови закону, то чи не порахується йому його необрізання за обрізання?</p>
<p>27 І необрізаний по природі, виконуючи закон, осудить тебе, що, не зважаючи на Письмо й обрізання, ти переступник закону; </p>
<p>28. бо не той юдей, що є ним назовні, і не те обрізання, що назовні, на тілі, </p>
<p>29. а той, хто юдей у скритості, і те обрізання серця - за духом, не за буквою; такому похвала не від людей, але від Бога.</p>

<h4>ПОСЛАННЯ ДО РИМЛЯН <span class="prim_h6">3. Бог вірний - виконує обітниці 1-8; всі люди згрішили 9-20; потребують оправдання через віру 21-31</span></h4>
<p>1 В чому вищість юдея? Або яка користь з обрізання? </p>
<p>2 Велика з кожного погляду: їм бо, насамперед, були довірені пророцтва Божі. </p>
<p>3 Що ж бо, коли деякі не повірили? Хіба ж їхня невірність знищить вірність Божу?</p>
<p>4 Ясно, що ні! Треба визнати радше, що Бог правдомовний, а кожний чоловік брехливий, як написано: «Щоб ти оправдався у твоїх словах і переміг, коли будуть тебе судити.» </p>
<p>5 Коли ж наша неправедність виявляє Божу праведність, то що скажемо? Чи ж Бог є несправедливий - по-людському говорю! - коли наводить гнів свій?</p>
<p>6 Зовсім ні! Бож як би Бог мав світ судити?</p>
<p>7 Та коли Божа правда моєю неправдою більше сяє, йому на славу, то нащо мене ще як грішника судити? </p>
<p>8 Чому ж тоді деякі нас очорнюють і деякі говорять, нібито ми кажемо: «Робімо зло, щоб із нього вийшло добро»? На таких суд справедливий.</p>
<p>9 То що ж? Маємо перевагу? Зовсім ні! Бож ми перед тим обвинуватили юдеїв і греків, що вони всі під гріхом,</p>
<p>10 як написано: «Немає справедливого, ані одного!</p>
<p>11 Немає тямущого, немає, хто шукав би Бога.</p>
<p>12 Усі з дороги збилися, зробилися нікчемні! Немає, хто добро творив би, ані одного!</p>
<p>13 Їхнє горло - гріб відкритий, до обману язик їх схильний, отрута гадюча у них під губами.</p>
<p>14 Уста у них прокльонів повні і гіркоти.</p>
<p>15 Щоб проливати кров, швидкі їхні ноги.</p>
<p>16 На їхніх дорогах злидні і руїна.</p>
<p>17 Вони не відають дороги миру.</p>
<p>18 Немає Божого остраху у них перед очима.»</p>
<p>19 Ми ж знаємо, що все, що закон говорить, тим, які під законом, говорить, щоб усякі уста замкнулись і щоб увесь світ визнав себе винним перед Богом,</p>
<p>20 бо ніхто не оправдається перед ним ділами закону: законом бо гріх пізнається.</p>
<p>21 Тепер же без закону з'явилася Божа справедливість, засвідчена законом і пророками; </p>
<p>22 справедливість Божа через віру в Ісуса Христа для всіх, хто вірує, бо нема різниці. </p>
<p>23 Всі бо згрішили й позбавлені слави Божої, </p>
<p>24 і оправдуються даром його ласкою, що через відкуплення, в Ісусі Христі: </p>
<p>25 якого видав Бог як жертву примирення, в його крові, через віру, щоби виявити свою справедливість відпущенням гріхів колишніх, </p>
<p>26 за час довготерпіння Божого, щоби виявити свою справедливість за нинішнього часу, - щоб він був справедливий і усправедливлював того, хто вірує в Ісуса.</p>
<p>27 Де ж тоді хвальба? Вона виключена. - Яким законом? Діл? Ні, але законом віри. </p>
<p>28. Бо ми вважаємо, що чоловік оправдується вірою, без діл закону. </p>
<p>29. Хіба Бог - тільки юдеїв, а не й поган? Авжеж, і поган, </p>
<p>30 бо є лиш один Бог, що оправдує обрізаних завдяки вірі і необрізаних через віру. </p>
<p>31 То, значить, вірою ми касуємо закон? Ні, навпаки, ми його стверджуємо.</p>

<h4>ПОСЛАННЯ ДО РИМЛЯН <span class="prim_h6">4. Авраам оправданий вірою 1-8; ще перед обрізанням 9-12; обітниці 13-25</span></h4>
<p>1 Що ж, скажемо, знайшов Авраам, наш праотець, за тілом?</p>
<p>2 Бо коли Авраам оправдався ділами, то він має похвалу, але не перед Богом. </p>
<p>3 Що бо говорить Письмо? Повірив Авраам Богові, і це йому було пораховано за оправдання.</p>
<p>4 Тому, хто виконує якусь роботу, заробіток рахується не як ласка, але як щось належне;</p>
<p>5 тому ж, хто не виконує, а вірує в того, який оправдує нечестивця, віра його рахується за оправдання. </p>
<p>6 Як то й Давид проголошує щасливим чоловіка, якому Бог зараховує оправдання без діл:</p>
<p>7 «Щасливі ті, яким відпущені беззаконня і яким гріхи прикриті.</p>
<p>8 Щаслива людина, якій Господь гріха не порахує.»</p>
<p>9 Чи ж оце щастя лише для обрізаних, а чи й для необрізаних? Бо ми говоримо: «Віра була зарахована Авраамові як оправдання.» </p>
<p>10 Як же зарахована? Як він уже був обрізаний, чи як ще необрізаний? Не як він був обрізаний, але як необрізаний. </p>
<p>11 І він прийняв ознаку обрізання, - печать оправдання, через віру, яку мав, бувши необрізаним, щоб бути батьком усіх тих, які вірять, не будучи обрізаними, щоб оправдання було їм теж пораховане; </p>
<p>12 і щоб він був батьком обрізання не лиш обрізаним, але й тим, що ходять слідами віри, яку ще перед обрізанням мав батько наш Авраам.</p>
<p>13 Бож не через закон була дана обітниця, зроблена Авраамові чи його потомству, що він буде спадкоємцем світу, але через оправдання віри, - </p>
<p>14 бо коли спадкоємці ті, що в законі, то віра не має сили й обітниця не має вартости:</p>
<p>15 закон бо викликає гнів, а там, де нема закону, нема й переступу.</p>
<p>16 Тому, отже, обітниця від віри, щоб була вона дарова і забезпечена всім нащадкам, не тільки тим, що з закону, але й тим, що з віри Авраама, який є батько нам усім,</p>
<p>17 як написано: «Я настановив тебе батьком багатьох народів, - перед тим, в кого він увірував, - перед Богом, що оживляє мертвих і кличе те, чого немає, наче б воно існувало.»</p>
<p>18 Він, проти надії надіявшись, повірив, що стане батьком багатьох народів, згідно з тим, як було сказано: «Таке буде твоє потомство!»</p>
<p>19 Він, не захитавшись вірою, не зважав на своє вже примерле тіло - було ж йому яких сто років - і на завмерле лоно Сари.</p>
<p>20 Перед Божою обітницею він не піддався зневірі, навпаки ж - скріпився вірою і, воздавши хвалу Богові, </p>
<p>21 зовсім був певний, що він обіцяне спроможен виконати. </p>
<p>22 Тому і пораховано йому це за оправдання.</p>
<p>23 І не про нього одного тільки написано, що то було пораховано йому,</p>
<p>24 але й про нас, яким віра порахується, - нас, що віруємо в того, хто воскресив із мертвих Ісуса, Господа нашого, </p>
<p>25 що був виданий за гріхи наші і воскрес для нашого оправдання. </p>

<h4>ПОСЛАННЯ ДО РИМЛЯН <span class="prim_h6">5. Оправдання людини: примирення з Богом 1-4; надія на спасіння 5-11; первородний гріх 12-21</span></h4>
<p>1 Оправдані ж вірою, ми маємо мир з Богом через Господа нашого Ісуса Христа, </p>
<p>2 через якого ми вірою одержали доступ до тієї ласки, що в ній стоїмо і хвалимося надією на славу Божу.</p>
<p>3 Та й не тільки це, але ми хвалимось і в утисках, знаючи, що утиск виробляє терпеливість,</p>
<p>4 терпеливість - досвід, а досвід - надію.</p>
<p>5 Надія ж не засоромить, бо любов Бога влита в серця наші Святим Духом, що нам даний.</p>
<p>6 Христос бо, тоді як ми були ще безсилі, у свою пору, помер за безбожних.</p>
<p>7 Воно навряд чи хто за праведника вмирає; бо за доброго, може, хтось і відважився б умерти.</p>
<p>8 Бог же показує свою до нас любов тим, що Христос умер за нас, коли ми ще були грішниками. </p>
<p>9 Отож, тим більш тепер, оправдані його кров'ю, ми спасемося ним від гніву.</p>
<p>10 Бо коли, бувши ворогами, ми примирилися з Богом смертю його Сина, то тим більше тепер, примирившися, спасемося його життям.</p>
<p>11 І не тільки те, але і хвалимось у Бозі через Господа нашого Ісуса Христа, через якого ми тепер одержали примирення.</p>
<p>12 Тим то як через одного чоловіка ввійшов у світ гріх, і з гріхом смерть, і таким чином смерть перейшла на всіх людей, бо всі згрішили;</p>
<p>13 бо і до закону гріх був у світі, але гріх не рахується, коли нема закону;</p>
<p>14 одначе смерть панувала від Адама аж до Мойсея і над тими, що не згрішили подібним переступом Адама, що є образ того, що мав прийти.</p>
<p>15 Та не так воно з провиною, як з даром ласки. Бо коли через переступ одного померло багато, то тим більше ласка Божа і дар через ласку одного чоловіка, Ісуса Христа, щедро вилились на багатьох.</p>
<p>16 І не так воно є з даром, як із провиною одного грішника: бо суд по одній провині приносить засуд, а дар ласки по багатьох провинах - оправдання. </p>
<p>17 Бо коли через переступ одного смерть царювала завдяки (чинові цього) одного, то тим більш ті, що одержують щедро ласку і дар оправдання, царюватимуть у житті через одного Ісуса Христа. </p>
<p>18 І, таким чином, як через переступ одного на всіх людей прийшов засуд, так через чин справедливости одного на всіх людей приходить життєдайне оправдання.</p>
<p>19 Бо як через непослух одного чоловіка багато людей стали грішниками, так через послух одного багато людей стане праведними.</p>
<p>20 Закон же прийшов, щоб збільшився переступ, а де збільшився гріх, там перевершила ласка, </p>
<p>21 щоб, як панував гріх зо смертю, так панувала і ласка через оправдання на вічне життя, через Ісуса Христа, Господа нашого.</p>

<h4>ПОСЛАННЯ ДО РИМЛЯН <span class="prim_h6">6. Людина у Христі: вмерла для гріха 1-11, живе для Бога 12-19; покликана до життя вічного 20-23</span></h4>
<p>1 Що ж скажемо? Чи зостанемось у грісі, щоб помножилася ласка?</p>
<p>2 Зовсім ні! Ми, що вмерли для гріха, - як нам у ньому далі жити?</p>
<p>3 Чи ж ви не знаєте, що всі ми, що в Христа Ісуса охристилися, у смерть його христилися?</p>
<p>4 Ми поховані з ним через хрищення на смерть, щоб, як Христос воскрес із мертвих славою Отця, і ми теж жили новим життям.</p>
<p>5 Бо якщо ми з'єднані з ним подобою його смерти, то будемо і подобою воскресіння.</p>
<p>6 Знаємо ж, що старий наш чоловік став розп'ятий з ним, щоб знищилось оце гріховне тіло, щоб нам гріхові більш не служити;</p>
<p>7 бо хто вмер, той від гріха звільнився.</p>
<p>8 Коли ж ми вмерли з Христом, то віруємо, що й житимемо з ним,</p>
<p>9 знаючи, що Христос, воскреснувши з мертвих, вже більше не вмирає: смерть над ним більше не панує.</p>
<p>10 Вмираючи бо, він умер для гріха раз назавжди, а живучи, живе для Бога.</p>
<p>11 Так само й ви вважайте себе за мертвих для гріха, а за живих для Бога, в Христі Ісусі.</p>
<p>12 Нехай, отже, не панує гріх у смертнім вашім тілі, щоб вам коритися його пожадливостям,</p>
<p>13 і не видавайте членів ваших гріхові за знаряддя неправедности, але віддайте себе Богові, як ожилих із мертвих, а члени ваші, як зброю праведности.</p>
<p>14 Бо гріх не буде більш над вами панувати: ви бо не під законом, а під ласкою.</p>
<p>15 Що ж? Чи будемо грішити, бо ми не під законом, а під ласкою? Зовсім ні!</p>
<p>16 Хіба не знаєте, що ви слуги того, кому віддаєте себе за слуг на послух, кого слухаєтеся: чи то гріха - на смерть, чи то послуху - на праведність?</p>
<p>17 Але дяка Богові, що ви, бувши колись слугами гріха, з усього серця послухалися тієї науки, якій ви піддалися,</p>
<p>18 та що, звільнившися від гріха, стали слугами праведности.</p>
<p>19 Я говорю по-людському, через неміч вашого тіла. Бо так, як ви колись віддавали ваші члени на служіння нечистоті і беззаконню, щоб жити беззаконно, так тепер віддайте ваші члени на служіння праведності, на освячення.</p>
<p>20 Коли ж ви були слугами гріха, ви були вільні від праведности.</p>
<p>21 Які ж плоди ви тоді мали? Того ви тепер соромитеся, бо кінець їхній - смерть.</p>
<p>22 Тепер же, звільнившися від гріха і ставши слугами Богові, маєте ваш плід на освячення, а кінець - життя вічне.</p>
<p>23 Бо заплата за гріх - смерть, а дар ласки Божої - життя вічне в Христі Ісусі, Господі нашім.</p>

<h4>ПОСЛАННЯ ДО РИМЛЯН <span class="prim_h6">7. Закон і ласка - немов подружжя 1-6; закон і гріх 7-13; боротьба тіла з духом 14-20; перемога завдяки ласці 21-25</span></h4>
<p>1 Хіба не знаєте, брати, - я тим говорю, які знають закон, - що закон панує над людиною, поки вона живе?</p>
<p>2 Отак і заміжня жінка, поки живе чоловік, зв'язана (з ним) законом; а коли помре чоловік, вона звільняється від закону чоловіка.</p>
<p>3 Тим то, поки живе чоловік, вона буде вважатися перелюбницею, якщо стане (жінкою) іншому чоловікові; коли ж чоловік помре, вона вільна від закону і не буде перелюбницею, якщо стане (жінкою) іншому чоловікові.</p>
<p>4 Так само й ви, мої брати, умерли для закону тілом Христовим, щоб належати іншому, воскреслому з мертвих, щоб приносити плід Богові.</p>
<p>5 Бо, коли ми були в тілі, гріховні пристрасті, (розбуджені) законом, діяли в членах наших, щоб приносити плід смерти.</p>
<p>6 Тепер же ми звільнені від закону, умерши для того, що нас тримало, немов в'язнів, щоб служити в обновленні духа, а не згідно з старим законом.</p>
<p>7 Що ж скажемо? Що закон - гріх? Борони, Боже! Але я не знав гріха, як тільки через закон: бож я не знав би пожадливости, коли б закон не наказав: «Не пожадай!»</p>
<p>8 Гріх же, взявши привід від заповіді, підняв у мені всяку пожадливість, бо без закону гріх - мертвий.</p>
<p>9 І я колись жив без закону. Та коли прийшла заповідь, гріх ожив,</p>
<p>10 а я умер; так то заповідь, що мала б бути мені на життя, стала мені на смерть.</p>
<p>11 Бо гріх, узявши привід від заповіді, звів мене і вбив нею.</p>
<p>12 Все ж таки закон святий, і заповідь свята, і праведна, і добра.</p>
<p>13 Значить, те, що добре, принесло мені смерть? Ніколи! Але гріх, щоб показати себе, що він гріх, послуговуючись добром, завдав мені смерть, щоб гріх, завдяки заповіді, виявив свою надмірно грішну силу.</p>
<p>14 Адже знаємо, що закон духовий, а я тілесний, запроданий під гріх.</p>
<p>15 Бо, що роблю, не розумію: я бо чиню не те, що хочу, але що ненавиджу, те роблю.</p>
<p>16 Коли ж роблю те, чого не хочу, то я згоджуюсь із законом, що він добрий.</p>
<p>17 Тепер же то не я те чиню, а гріх, що живе в мені.</p>
<p>18 Знаю бо, що не живе в мені, тобто в моїм тілі, добро: бажання бо добро творити є в мені, а добро виконати, то - ні;</p>
<p>19 бо не роблю добра, що його хочу, але чиню зло, якого не хочу.</p>
<p>20 Коли ж я роблю те, чого не хочу, то тоді вже не я його виконую, але гріх, що живе в мені.</p>
<p>21 Отож знаходжу (такий) закон, що, коли я хочу робити добро, зло мені накидається;</p>
<p>22 мені бо милий, за внутрішньою людиною, закон Божий,</p>
<p>23 але я бачу інший закон у моїх членах, який воює проти закону мого ума і підневолює мене законові гріха, що в моїх членах.</p>
<p>24 Нещаслива я людина! Хто мене визволить від тіла тієї смерти?</p>
<p>25 Дяка хай буде Богові через Ісуса Христа, Господа нашого! Отже, то я сам служу умом законові Божому, а тілом - законові гріха.</p>

<h4>ПОСЛАННЯ ДО РИМЛЯН <span class="prim_h6">8. Життя тілесне і духове 1-11; Боже усиновлення 12-17; все створіння очікує оновлення 18-25; - разом з прославою вибранців Божих 26-30; ніщо їх не розлучить з Христом 31-39</span></h4>
<p>1 Нема, отже, тепер ніякого засуду для тих, що в Христі Ісусі.</p>
<p>2 Бо закон духа, (що дає) життя в Христі Ісусі, визволив тебе від закону гріха і смерти.</p>
<p>3 Бо те, що було неможливим для закону, ослабленого тілом, Бог, - пославши свого Сина в тілі, схожім на гріховне тіло, ради гріха, осудив гріх у тілі,</p>
<p>4 щоб оправдання закону здійснилося на нас, що ходимо не за тілом, а за духом.</p>
<p>5 Бо ті, що живуть за тілом, думають про тілесне; ті ж, що за духом, - про духове.</p>
<p>6 Бо прагнення тіла (веде) до смерти, а прагнення духа - до життя і миру;</p>
<p>7 тому що прагнення тіла вороже Богові - бо не кориться законові Божому, та й не може.</p>
<p>8 Тілесні не можуть подобатись Богові.</p>
<p>9 Ви ж не тілесні, але духовні, якщо Дух Божий живе у вас. Коли ж хтось Духа Христового не має, той йому не належить.</p>
<p>10 А як Христос у вас, то тіло мертве через гріх, але дух живий через праведність.</p>
<p>11 І коли Дух того, хто воскресив Ісуса з мертвих, мешкає у вас, то той, хто воскресив Христа з мертвих, оживить і ваші смертні тіла Духом своїм, що живе у вас.</p>
<p>12 Тим то, брати, ми боржники не тілу, щоб за тілом жити;</p>
<p>13 бо коли живете за тілом, то помрете. Якже ви духом умертвляєте тілесні вчинки, будете жити.</p>
<p>14 Усі бо ті, що їх водить Дух Божий, вони - сини Божі.</p>
<p>15 Бо ви не прийняли дух рабства, щоб знову підлягати боязні, але прийняли дух усиновленя, яким кличемо: «Авва! -Отче!»</p>
<p>16 Сам цей Дух свідчить разом із нашим духом, що ми - діти Божі;</p>
<p>17 а коли діти, то й спадкоємці ж Божі - співспадкоємці Христа, якщо ми страждаємо разом із ним, щоб разом з ним і прославитися.</p>
<p>18 Гадаю бо, що страждання нинішнього часу негідні майбутньої слави, яка має нам з'явитися. </p>
<p>19 Бо створіння очікує нетерпляче виявлення синів Божих.</p>
<p>20 Створіння було підпорядковане суєті не добровільно, а через того, хто його підкорив, у надії, </p>
<p>21 що й саме створіння визволиться від рабства тління, на свободу слави дітей Божих.</p>
<p>22 Бо знаємо, що все створіння разом понині стогне і разом страждає у тяжких муках.</p>
<p>23 Не тільки вони, а й ми самі, що маємо зачаток Духа, ми самі в собі стогнемо, очікуючи усиновлення, визволення нашого тіла,</p>
<p>24 бо ми надією спаслися. Коли ж хтось бачить те, чого надіється, то це не є вже надія; бо що хтось бачить, хіба того надіється?</p>
<p>25 Якже ми сподіваємося, чого не бачимо, очікуємо його витривало.</p>
<p>26 Так само й Дух допомагає нам у немочі нашій; про що бо нам молитися як слід, ми не знаємо, але сам Дух заступається за нас стогонами невимовними.</p>
<p>27 А той, хто досліджує серця, знає, яке бажання Духа і що він заступається за святих згідно з Божою волею.</p>
<p>28. Ми знаємо, що тим, які люблять Бога, - покликаним за його постановою, усе співдіє на добро.</p>
<p>29. Бо яких він передбачив, тих наперед призначив, щоб були подібні до образу Сина його, щоб він був первородний між багатьма братами;</p>
<p>30 яких же наперед призначив, тих і покликав; а яких покликав, тих оправдав; яких же оправдав, тих і прославив.</p>
<p>31 Що скажемо на це? Коли Бог за нас, хто проти нас?</p>
<p>32 Він власного Сина свого не пощадив, а видав його за всіх нас, - як же разом із ним не подарує нам усього?</p>
<p>33 Хто буде винуватити вибраних Божих? Бог - той, що оправдує;</p>
<p>34 хто ж той, що засудить? Христос Ісус, який умер, ба й воскрес, що по правиці Божій, - він заступається за нас.</p>
<p>35 Хто нас відлучить від Христової любови? Горе чи утиск, чи переслідування, чи голод, чи нагота, чи небезпека, чи меч?</p>
<p>36 Як написано: «За тебе нас увесь день убивають, уважають нас за овець (призначених) на заріз.»</p>
<p>37 Але в усьому цьому ми маємо повну перемогу завдяки тому, хто полюбив нас.</p>
<p>38 Бо я певний, що ні смерть, ні життя, ні ангели, ні князівства, ні теперішнє, ні майбутнє, ні сили, </p>
<p>39 ні висота, ні глибина, ані інше якесь створіння не зможе нас відлучити від Божої любови, що в Христі Ісусі, Господі нашім.</p>

<h4>ПОСЛАННЯ ДО РИМЛЯН <span class="prim_h6">9. Доля Ізраїля: Божі обітниці 1-13; місце вибраного народу займають погани 14-33</span></h4>
<p>1 Я кажу в Христі правду, не обманюю, як свідчить мені моя совість у Святім Дусі.</p>
<p>2 Смуток мені великий і безнастанний біль у моїм серці.</p>
<p>3 Бо я бажав би сам бути відлученим від Христа за братів моїх, рідних мені тілом;</p>
<p>4 вони - ізраїльтяни, їм належить усиновлення і слава, і завіти, і законодавство, і богослужба, й обітниці;</p>
<p>5 їхні отці, з них і Христос тілом, який над усім - Бог, благословенний повіки. Амінь.</p>
<p>6 Воно не так, щоб слово Боже не здійснилося: бо не всі ті, що від Ізраїля - ізраїльтяни;</p>
<p>7 і не тому, що нащадки Авраама - всі діти, але: «Від Ісаака назоветься твоє потомство»,</p>
<p>8 тобто, не тілесні діти - то діти Божі, але діти обітниці вважаються за нащадків.</p>
<p>9 Слово ж обітниці таке: «Цієї самої пори я прийду, і буде син у Сари.»</p>
<p>10 Ба більше: Ревека зачала від одного ложа батька нашого Ісаака;</p>
<p>11 коли ж вони ще й не народились і нічого доброго чи злого не зробили, - щоб постанова Божа була за вибором,</p>
<p>12 не від діл, але від того, який кличе, - їй було сказано: «Старший молодшому буде служити!» </p>
<p>13 Як написано: «Якова полюбив я, Ісава ж зненавидів.»</p>
<p>14 Що ж скажемо? Що Бог несправедливий? Зовсім ні! </p>
<p>15 Бо він каже Мойсеєві: «Помилую, кого хочу помилувати, і змилосерджусь, над ким хочу змилосердитися.» </p>
<p>16 Отже це - не справа того, хто хоче, ані того, хто біжить, але Бога, що милує.</p>
<p>17 Письмо бо каже фараонові: «Власне, на те я тебе поставив, щоб на тобі показати мою силу і щоб по всій землі славилося моє ім'я.»</p>
<p>18 Отож, кого він хоче, того милує, а кого хоче, того чинить затверділим.</p>
<p>19 Скажеш, отже, мені: «Чому ще хтось докоряє? Хто бо спротивиться його волі?»</p>
<p>20 А хто ти такий, чоловіче, що сперечаєшся з Богом? Хіба виріб із глини скаже тому, хто його зробив: «Навіщо зробив єси мене так?» </p>
<p>21 Хіба ганчар не має над глиною влади, щоб із того самого місива зробити одну посудину на честь, а другу на нечесть?</p>
<p>22 Коли ж Бог, хотівши показати гнів свій і виявити свою силу, зносив з великим довготерпінням посудини гніву, що вже були готові на погибель,</p>
<p>23 щоб виявити багатство своєї слави на посудинах милосердя, котрі він наперед приготував на славу,</p>
<p>24 -на нас, яких покликав не тільки від юдеїв, а й від поган, -</p>
<p>25 як і в Осії він говорить: «Назву не мій народ моїм народом, і нелюбу - улюбленою.</p>
<p>26 І на тім місці, де було їм сказано: «Ви - не мій народ!», там їх назвуть синами Бога живого.»</p>
<p>27 Ісая ж про Ізраїля проголошує: «Хоч би число синів Ізраїля було, як морський пісок, тільки останок спасеться», </p>
<p>28. Господь бо негайно і цілковито виконає своє слово на землі.</p>
<p>29. І як прорік Ісая: «Якби Господь сил не лишив нам насіння, ми були б, як Содом, і стали б подібні до Гомори.»</p>
<p>30 Що ж скажемо? Що погани, які не шукали праведности, осягли праведність, і то праведність, що від віри;</p>
<p>31 Ізраїль же, що шукав закону праведности, не досяг закону праведности.</p>
<p>32 Чому? Бо вони спирались не на віру, а неначе на діла. Вони спотикнулись об камінь спотикання,</p>
<p>33 як написано: «Ось я кладу в Сіоні камінь спотикання і скелю падіння. Хто ж вірує в нього, не осоромиться.»</p>

<h4>ПОСЛАННЯ ДО РИМЛЯН <span class="prim_h6">10. Помилка юдеїв 1-13; вони не прийняли Євангелії 14-21</span></h4>
<p>1 Брати, бажання мого серця і моя молитва до Бога за них, щоб вони спаслися.</p>
<p>2 Я бо їм свідчу, що вони мають ревність Божу, та вона не розумна.</p>
<p>3 Не розуміючи Божої справедливости й шукаючи установити свою власну, вони не покорилися справедливості Божій.</p>
<p>4 Бо мета закону - Христос, на оправдання кожного, хто вірує.</p>
<p>5 Мойсей про праведність, що від закону, пише: «Той, хто його виконує, буде ним жити.»</p>
<p>6 А справедливість, що від віри, так говорить: «Не кажи у твоїм серці: Хто зійде на небо?» - тобто: Христа звести додолу;</p>
<p>7 або: «Хто зійде в безодню?» - тобто: щоб вивести Христа з мертвих.</p>
<p>8 Що, отже, вона каже? «Близько тебе слово: в твоїх устах і в твоїм серці», тобто, слово віри, що його проповідуємо.</p>
<p>9 Бо коли ти твоїми устами визнаватимеш Господа Ісуса і віруватимеш у твоїм серці, що Бог воскресив його з мертвих, то спасешся,</p>
<p>10 бо серцем вірується на оправдання, а устами визнається на спасіння.</p>
<p>11 Письмо бо каже: «Кожний, хто вірує в нього, не осоромиться.»</p>
<p>12 Немає бо різниці між юдеєм і між греком; бо той самий Господь усіх, багатий для всіх, хто його призиває;</p>
<p>13 бо «Кожний, хто призове ім'я Господнє, спасеться.»</p>
<p>14 Як же призиватимуть того, в кого не увірували? Як увірують у того, що його не чули? А як почують без проповідника?</p>
<p>15 І як будуть проповідувати, коли не будуть послані? Написано ж: «Які гарні ноги тих, що благовістять добро!»</p>
<p>16 Та не всі послухали Євангелії. Бо Ісая каже: «Господи, хто повірив тому, що ми чули?»</p>
<p>17 Тож віра із слухання, а слухання через слово Христове.</p>
<p>18 Та я питаю: Хіба вони не чули? Таж - «по всій землі рознісся їхній голос, їхні слова в кінці світу.»</p>
<p>19 І ще кажу: Може не зрозумів Ізраїль? Але ж перший Мойсей мовить: «Я викличу у вас заздрість не народом, збуджу ваш гнів народом нерозумним.»</p>
<p>20 А Ісая насмілюється і мовить: «Знайшли мене ті, що мене не шукали. Я об'явився тим, що про мене не питали.»</p>
<p>21 До Ізраїля ж каже: «Увесь день я простягав свої руки до неслухняного й упертого народу.»</p>

<h4>ПОСЛАННЯ ДО РИМЛЯН <span class="prim_h6">11. Відкинення Ізраїля частинне й дочасу 1-10; наприкінці він навернеться 11-24; весь Ізраїль спасеться 25-36</span></h4>
<p>1 Отож питаю: Чи не відкинув Бог народ свій? Ніколи в світі! Бо і я ізраїльтянин, з роду Авраама, з коліна Веніямина.</p>
<p>2 Бог не відкинув свого народу, що його наперед вибрав. Чи ж ви не знаєте, що Письмо про Іллю говорить, коли він скаржиться до Бога на Ізраїля?</p>
<p>3 «Господи! Пророків твоїх повбивали і жертовники твої поруйнували, лишився тільки я один, і шукають душі моєї.»</p>
<p>4 І що ж йому відповідає віще слово Боже? «Зоставив я собі сім тисяч чоловік, що перед Ваалом коліна не схилили.»</p>
<p>5 Отак і нині є останок, вибраний за благодаттю.</p>
<p>6 Коли ж за благодаттю, то не за діла; інакше благодать не була б благодаттю.</p>
<p>7 Що ж? Чого Ізраїль шукав, того не осягнув, вибрані ж осягнули. А решта затверділи,</p>
<p>8 як написано: «Бог дав їм аж по нинішній день дух приголомшення, очі, щоб не бачили, і вуха, щоб не чули.»</p>
<p>9 А Давид каже: Нехай їхній стіл сильцем їм буде, пасткою: їм на падіння та на заплату.</p>
<p>10 Нехай їхні очі потемніють, щоб не бачили, а їхній хребет зігнеться назавжди.»</p>
<p>11 Отож питаю: Хіба вони спотикнулися, щоб упасти? Ні, зовсім ні! Але їхнє падіння стало для поган спасінням, щоб викликати їхню заздрість.</p>
<p>12 А коли їхнє падіння це багатство для світу і коли їхній занепад це для поган багатство, то скільки більше повнота їх?</p>
<p>13 Я ж кажу вам, погани, - оскільки я апостол поган, то величатиму моє служіння, -</p>
<p>14 надіючись, що, може, мені якось пощастить розбудити заздрість своїх, споріднених тілом і декого з них спасти.</p>
<p>15 Бо коли їхнє відкинення - примирення для світу, то що буде їхнє прийняття, як не життя з мертвих?</p>
<p>16 І коли первісток святий, то й тіло; і коли святий корінь, то святе й галуззя.</p>
<p>17 Коли ж деякі з галузок відламалися, а ти, будучи дичкою оливною, защеплений був між них і став співучасником кореня та оливкового соку,</p>
<p>18 то не вихваляйся перед галуззям. А коли вихваляєшся, то знай, що не ти носиш корінь, а корінь тебе.</p>
<p>19 Ти скажеш: «Гілля відчахнуто, щоб мене нащепити.»</p>
<p>20 Добре. Вони відламалися за невіру, а ти стоїш завдяки вірі. Тож не несися високо, а бійся!</p>
<p>21 Бо коли Бог не пощадив природного галуззя, то може й тебе не пощадити.</p>
<p>22 Тож май на увазі доброту і суворість Божу: на відпалих суворість, а на тебе доброта Божа, коли перебудеш у доброті; а коли ні, то й ти будеш відтятий.</p>
<p>23 Та й вони, як не зостануться в невірі, будуть прищеплені, бо Бог має силу їх знову прищепити. </p>
<p>24 Бо коли ти, відтятий від дикої з природи оливки, проти природи був прищеплений до доброї оливки, то скільки більше ті, що за природою будуть защеплені на власній оливці?</p>
<p>25 Не хочу бо, брати, щоб ви не відали цієї тайни - щоб не були самі в собі велемудрі, - що засліплення спало частинно на Ізраїля, поки не ввійдуть погани повнотою;</p>
<p>26 і так увесь Ізраїль спасеться, як написано: «Прийде з Сіону Визволитель, відверне від Якова безбожність.</p>
<p>27 Такий буде завіт мій з ними, як відпущу гріхи їхні.»</p>
<p>28. З огляду на Євангелію, вони через вас вороги; а з огляду на вибір Божий, вони улюблені заради батьків,</p>
<p>29. бо дари Божі і покликання незмінні.</p>
<p>30 Як ви колись були неслухняні Богові, а тепер помилувані через їхній непослух,</p>
<p>31 так і вони тепер, через милосердя, якого ви зазнали, стали неслухняні, щоб і вони тепер зазнали милосердя.</p>
<p>32 Бо Бог замкнув усіх у непослух, щоб усіх помилувати.</p>
<p>33 О глибино багатства, мудрости і знання Божого! Які незбагненні його постанови і недослідимі його дороги!</p>
<p>34 Хто бо коли зрозумів думку Господню? Хто був його дорадником?</p>
<p>35 Або хто дав йому наперед, щоб воно знову було йому віддане?</p>
<p>36 Все бо від нього, через нього і для нього. Йому слава навіки. Амінь.</p>

<h4>ПОСЛАННЯ ДО РИМЛЯН <span class="prim_h6">12. Життя християн: жива жертва 1-2; одне містичне тіло 3-8; багате чеснотами 9-21</span></h4>
<p>1 Тож благаю вас, брати, на милість Божу, віддати тіла ваші як жертву живу, святу, приємну Богові: богослужбу від вас розумну.</p>
<p>2 І не вподібнюйтеся до цього світу, але перемінюйтесь обновленням вашого розуму, щоб ви переконувалися, що то є воля Божа, що добре, що вгодне, що досконале.</p>
<p>3 Ласкою, яка мені дана, я кажу кожному з вас: не думати понад те, що треба думати, а думати скромно, мірою віри, як Бог наділив кожному.</p>
<p>4 Бо як в одному тілі маємо багато членів і всі члени не виконують ту саму роботу,</p>
<p>5 отак і ми: численні - одне в Христі тіло, кожен один одному член.</p>
<p>6 Маючи ж, згідно з даною нам благодаттю, різні дари: коли то дар пророцтва, виконуймо його мірою віри;</p>
<p>7 хто має дар служіння, нехай служить; хто навчання, нехай навчає;</p>
<p>8 хто напоумлення, нехай напоумляє. Хто дає - у простоті; хто головує - дбайливо; хто милосердиться - то з радістю.</p>
<p>9 Любов нехай буде нелицемірна; ненавидівши зло, приставайте до добра.</p>
<p>10 Любіть один одного братньою любов'ю. Пошаною один одного випереджайте.</p>
<p>11 В ревності не будьте ліниві, духом горіть, Господеві служіть;</p>
<p>12 веселі в надії, в горі терпеливі, в молитві витривалі; </p>
<p>13 святих у потребах спомагайте і дбайте про гостинність.</p>
<p>14 Благословляйте тих, що вас гонять; благословляйте, не проклинайте.</p>
<p>15 Радуйтеся з тими, що радуються; плачте з тими, що плачуть.</p>
<p>16 Між собою будьте одної думки, про високе не мудруйте, радше до покірного схиляйтеся; не будьте зарозумілі на себе.</p>
<p>17 Нікому злом за зло не віддавайте; дбайте перед усіма людьми про добро.</p>
<p>18 Коли можливо, оскільки це від вас залежить, будьте з усіма людьми в мирі.</p>
<p>19 Самих себе не відомщайте, любі, а дайте місце гніву, написано бо: «Мені належить помста, я відплачу», - говорить Господь.</p>
<p>20 Але коли твій ворог голодує, нагодуй його; і коли має спрагу, напій його, бо, роблячи це, ти нагромаджуєш йому на голову розпалене вугілля.</p>
<p>21 Не дозволь, щоб зло тебе перемогло, але перемагай зло добром.</p>

<h4>ПОСЛАННЯ ДО РИМЛЯН <span class="prim_h6">13. Послух законній владі 1-7; любов понад усе 8-10; час пробудитися духово 11-14</span></h4>
<p>1 Кожна людина нехай кориться владі вищій: нема бо влади, що не була б від Бога; і ті, існуючі влади, установлені Богом.</p>
<p>2 Тим то, хто противиться владі, противиться Божому велінню, а ті, що противляться, самі на себе суд стягають.</p>
<p>3 Начальники бо страшні не тим, що добро, а тим, що зло чинять. Хочеш не боятися влади? Чини добро, і будеш мати похвалу від неї;</p>
<p>4 вона бо - слуга Божий, тобі на добро. А як ти чиниш зло, то бійся, бо недарма меч носить; вона - Божий слуга, що відомщає і карає того, хто чинить зло.</p>
<p>5 Тому треба коритися не тільки ради кари, але й ради сумління.</p>
<p>6 Через це бо платите й податки, бо то службовці Божі, що лише того й пильнують.</p>
<p>7 Тож дайте кожному належне: кому податок - податок, кому мито - мито, кому острах - острах, кому честь - честь.</p>
<p>8 Не майте жодних боргів ні у кого, крім боргу взаємної любови, бо той, хто любить другого, виконав закон.</p>
<p>9 Бо заповіді: «Не чини перелюбу», «Не вбивай», «Не кради», «Не пожадай», і всякі інші заповіді містяться у цьому слові: «Люби твого ближнього, як себе самого.»</p>
<p>10 Любов ближньому зла не чинить. Любов, отже, - виконання закону.</p>
<p>11 Тим більше, що ви знаєте час, що вже пора вам прокинутись із сну: тепер бо ближче нас спасіння, ніж тоді, як ми увірували.</p>
<p>12 Ніч проминула, день наблизився. Відкиньмо, отже, вчинки темряви й одягнімось у зброю світла.</p>
<p>13 Як день, - поводьмося чесно: не в ненажерстві та пияцтві, не в перелюбі та розпусті, не у сварні та заздрощах;</p>
<p>14 але вдягніться у Господа Ісуса Христа і не дбайте про тіло задля похотей.</p>

<h4>ПОСЛАННЯ ДО РИМЛЯН <span class="prim_h6">14. Голос сумління - правило поведінки; не суди іншого й не спокушай слабих у вірі</span></h4>
<p>1 Слабкого в вірі приймайте, не вступаючи з ним у суперечки.</p>
<p>2 Один вірить, що можна все їсти, а слабкий (у вірі) їсть городину.</p>
<p>3 Хто їсть, хай тим, що не їсть, не гордує; а хто не їсть, хай того, що їсть, не судить, бо Бог його прийняв.</p>
<p>4 Ти хто такий, що чужого слугу судиш? Своєму господареві стоїть він або падає; а стоятиме, бо Господь має силу втримати його.</p>
<p>5 Один відрізняє день від дня, для іншого ж - кожний день однаковий. Кожний нехай виробить собі певність думки.</p>
<p>6 Хто вважає на дні, ради Господа на них вважає; і хто їсть, ради Господа їсть, бож дякує Богові; і хто не їсть, ради Господа не їсть і дякує Богові.</p>
<p>7 Ніхто бо з нас не живе для себе самого і ніхто не вмирає для самого себе:</p>
<p>8 бо коли ми живемо, для Господа живемо; і коли ми вмираємо, для Господа вмираємо. Отож, чи ми живемо, чи вмираємо, ми Господні.</p>
<p>9 На це бо Христос умер і воскрес, щоб і над мертвими, і над живими панувати.</p>
<p>10 Ти ж чого судиш брата твого? Чого погорджуєш твоїм братом? Усі ми станемо перед судилищем Божим,</p>
<p>11 бо написано: «Як живу я, - каже Господь, - кожне коліно схилиться передо мною, і кожний язик визнає Бога.»</p>
<p>12 Так ото, кожний з нас сам за себе дасть відповідь Богові.</p>
<p>13 Тож не судімо більш один одного, а радше вважайте на те, щоб не класти нічого перед братом, об що він спотикнувся б або й упав.</p>
<p>14 Я знаю, я переконаний в Господі Ісусі, що нема нічого нечистого в самому собі; тільки коли хто думає, що щось нечисте, тому воно нечисте.</p>
<p>15 Коли твій брат сумує з-за їжі, то ти поводишся не за любов'ю. Не губи твоєю їжею того, за якого вмер Христос.</p>
<p>16 Не виставляйте вашого добра на зневагу.</p>
<p>17 Бо царство Боже не їжа і не пиття, а праведність, мир і радість у Святому Дусі.</p>
<p>18 Хто так служить Христові, той Богові вгодний і людям довподоби.</p>
<p>19 Дбаймо, отже, запопадливо про те, що веде до миру та до взаємного збудування.</p>
<p>20 Не руйнуй ради їжі Божого діла. Все чисте, та лихо чоловікові, що їсть, учиняючи спокусу.</p>
<p>21 Добре не їсти м'яса і вина не пити, ані того, через що твій брат спотикнувся б.</p>
<p>22 Ту віру, що ти маєш, тримай її про себе перед Богом. Щасливий той, хто не має викидів сумління в тому, що задумує робити.</p>
<p>23 А хто вагається, той, коли їсть, уже засуджений, бо не робить в добрій вірі; все бо, що не з віри, - гріх.</p>

<h4>ПОСЛАННЯ ДО РИМЛЯН <span class="prim_h6">15. Христос нам приклад 1-13; Павло - слуга Христа між поганами 14-21; через Рим в Еспанію 22-33</span></h4>
<p>1 Ми, сильні, мусимо нести немочі безсильних, а не собі догоджати.</p>
<p>2 Кожний із нас нехай намагається догодити ближньому: на добро, для збудування.</p>
<p>3 Бо й Христос не собі догоджав, а як написано: «Зневаги тих, що тебе зневажають, упали на мене.»</p>
<p>4 Все бо, що було написане давніше, написане нам на науку, щоб ми мали надію через терпеливість й утіху, про які нас Письмо навчає.</p>
<p>5 Бог же терпеливости й утіхи, за прикладом Христа Ісуса, нехай дасть вам, щоб ви між собою однаково думали за Христом Ісусом;</p>
<p>6 щоб ви однодушно, одними устами славили Бога й Отця Господа нашого Ісуса Христа.</p>
<p>7 Тому приймайте один одного, як і Христос прийняв вас у Божу славу.</p>
<p>8 Кажу бо, що Христос став слугою обрізання ради Божої правди, щоб здійснити обітниці, які було дано отцям;</p>
<p>9 а погани щоб прославили Бога за його милосердя, як написано: «Тож прославлятиму тебе серед народів, співатиму імені твоєму!»</p>
<p>10 І знову каже: «Возрадуйтеся, погани, з його народом!»</p>
<p>11 І знову: «Хваліте Господа, всі народи! Нехай його виславляють усі люди!»</p>
<p>12 І ще каже Ісая: «Буде - паросток Єссея, що встане панувати над народами. На нього будуть надіятись народи.»</p>
<p>13 Нехай же Бог надії сповнить вас усякою радістю та миром у вірі, щоб ви збагатились у надії, силою Духа Святого.</p>
<p>14 А й я сам, мої брати, переконаний щодо вас, що ви й самі повні доброти, наповнені усяким знанням і можете один одного напоумляти.</p>
<p>15 А коли я, подекуди, трохи сміливіше був написав вам, то я зробив це, щоб пригадати вам завдяки благодаті, яка дана мені Богом</p>
<p>16 на те, щоб я був служителем Христа Ісуса між поганами і виконував священицьку службу Божої Євангелії, щоб жертва поган була милою і освяченою у Святім Дусі.</p>
<p>17 Я маю, отже, чим хвалитись у Христі Ісусі щодо речей Божих.</p>
<p>18 Не смію бо говорити про те, чого Христос не сподіяв через мене для послуху поган, словом і ділом,</p>
<p>19 силою знаків і чудес, силою Духа Божого; так що я розповсюднив Євангелію Христову від Єрусалиму й околиць аж до Ілірику, </p>
<p>20 вважаючи, однак, за честь не проповідувати Євангелії там, де Христове ім'я було вже відоме, щоб не будувати на чужій основі, </p>
<p>21 але як написано: «Ті, що про нього їм не звіщалось, його побачать; і ті, що про нього не чули, зрозуміють.»</p>
<p>22 Власне, тому я мав щоразу перешкоди, щоб прийти до вас.</p>
<p>23 Тепер же, не маючи більше поля праці в цих країнах і гаряче бажаючи з давніх літ до вас прибути, коли виберуся в Еспанію,</p>
<p>24 надіюсь, як буду проходити, побачити вас і що ви мене туди проведете, після того, як я трохи натішусь вами.</p>
<p>25 Тепер же йду в Єрусалим, святим служити,</p>
<p>26 бо Македонія і Ахая вирішили зробити якусь збірку на потреби вбогих святих в Єрусалимі.</p>
<p>27 Вирішили, та й винні їм: бо як погани стали спільниками їхніх духових благ, то повинні допомогти їм у тілесних.</p>
<p>28. Коли я це виконаю і вручу їм особисто цю збірку, направлюсь від вас в Еспанію.</p>
<p>29. Я знаю, що коли прийду до вас, то прийду в повноті Христового благословення.</p>
<p>30 Благаю вас, брати, Господом нашим Ісусом Христом і любов'ю Духа - ревно змагатися зо мною в молитвах за мене до Бога, </p>
<p>31 щоб мені вирватися від невірних в Юдеї і щоб служба моя в Єрусалимі була святим приємна; </p>
<p>32 щоб я з радістю прийшов до вас, коли на те воля Божа, і відпочив між вами.</p>
<p>33 Нехай Бог миру буде з усіма вами. Амінь.</p>

<h4>ПОСЛАННЯ ДО РИМЛЯН <span class="prim_h6">16. Поручання і привіти друзям 1-16; пересторога перед бунтівниками 17-20; привіт співробітникам 21-24; заключне славослов'я 25-27</span></h4>
<p>1 Поручаю вам Фиву, сестру нашу, служительку Церкви в Кенхреях;</p>
<p>2 щоб ви її прийняли у Господі, як святим личить, та щоб допомогли їй у кожній справі, в якій би вона вас тільки потребувала, бо вона багатьом стала у пригоді та й мені самому.</p>
<p>3 Вітайте Прискиллу та Акилу, співробітників моїх у Христі Ісусі,</p>
<p>4 які за мою душу шию свою клали, яким не лише я один дякую, але також усі Церкви поган;</p>
<p>5 вітайте також їхню домашню Церкву. Вітайте Епенета, улюбленого мого, що є первісток Ахаї для Христа.</p>
<p>6 Вітайте Марію, що багато для вас трудилася.</p>
<p>7 Вітайте Андроніка та Юнію, родичів моїх і співв'язнів, що є визначні між апостолами, які випередили мене в Христі.</p>
<p>8 Вітайте Ампліята, улюбленого у Господі.</p>
<p>9 Вітайте Урбана, співробітника нашого в Христі, і Стахія, улюбленого мого.</p>
<p>10 Вітайте Апелла, випробуваного в Христі.</p>
<p>11 Вітайте Аристовулових. Вітайте Іродіона, родича мого. Вітайте Наркисових, що в Господі.</p>
<p>12 Вітайте Трифену і Трифосу, що працюють у Господі. Вітайте улюблену Персіду, що багато трудилась у Господі.</p>
<p>13 Вітайте Руфа, вибраного в Господі, і його та мою матір.</p>
<p>14 Вітайте Асинкрита, Флегонта, Гермеса, Патроваса, Герму і братів, що з ними.</p>
<p>15 Вітайте Філолога та Юлію, Нерея і його сестру, Олімпія і всіх святих, що з ними.</p>
<p>16 Вітайте один одного святим поцілунком. Усі Церкви Христові вас вітають.</p>
<p>17 Благаю вас, брати, остерігайтеся тих, що ширять незгоди та зневіру проти науки, якої ви навчились, і уникайте їх;</p>
<p>18 бо такі служать не Господові нашому Христові, а власному череву і милими та піднесеними словами зводять серця простодушних.</p>
<p>19 Ваша слухняність дійшла до всіх. Ви - моя радість, але я хочу, щоб ви були мудрі в доброму і від зла чисті.</p>
<p>20 Бог же миру роздавить незабаром сатану під вашими ногами. Благодать Господа нашого; Ісуса Христа (хай буде) з вами.</p>
<p>21 Вітає вас мій співробітник Тимотей, як також Лукій, Ясон та Сосипатр, мої родичі.</p>
<p>22 Вітаю вас у Господі я, Терцій, що написав цього листа.</p>
<p>23 Вітає вас Ґай, гостинний для мене і всієї Церкви.</p>
<p>24 Вітає вас Ераст, скарбник міський, і брат Кварт.</p>
<p>25 Тому ж, хто може вас утвердити згідно з моєю Євангелією та з проповідуванням Ісуса Христа, згідно з відкриттям тайни, промовчаної протягом відвічних часів,</p>
<p>26 а тепер же об'явленої через писання пророків, за веліннями предвічного Бога, розголошеної ж для всіх народів, щоб вони повинувалися вірі, -</p>
<p>27 Богові, єдиному мудрому, через Ісуса Христа, слава на віки вічні. Амінь.</p>

</body>
</html>
