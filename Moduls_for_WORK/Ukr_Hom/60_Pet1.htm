<h2></h2>

<h4>ПЕРШЕ ПОСЛАННЯ АПОСТОЛА ПЕТРА <span class="prim_h6">1. Привіт 1-2; надія християн 3-9; передсказане спасіння 10-12; заклик до святости й любови 13-25</span></h4>
<p>1 Петро, апостол Ісуса Христа, вибраним переселенцям, розсіяним Понту, Галатії, Кападокії, Азії та Вітинії,</p>
<p>2 згідно з передбаченням Бога Отця, освяченням Духа, на послух і на скроплення кров'ю Ісуса Христа: благодать і мир вам хай помножиться!</p>
<p>3 Благословен Бог і Отець Господа нашого Ісуса Христа, що у своїм великім милосерді відродив нас до живої надії через воскресіння Ісуса Христа з мертвих,</p>
<p>4 до спадщини, яка не може ні зотліти, ні заплямитися, ані зів'янути, - збереженої для нас на небі,</p>
<p>5 для нас, яких Божа потуга вірою зберігає на спасіння, що готове з'явитись останнього часу.</p>
<p>6 Ви тим радійте, навіть якщо тепер треба трохи посумувати в різних досвідах,</p>
<p>7 щоб ваша випробувана віра, куди цінніша від тлінного золота, яке вогнем очищають, була на похвалу, на славу й на честь - під час об'явлення Ісуса Христа,</p>
<p>8 якого ви, не бачивши, любите, в якого, не оглядаючи, віруєте, радіючи радістю невимовною і повною величі,</p>
<p>9 осягаючи ціль вашої віри - спасіння душ ваших.</p>
<p>10 Про це спасіння розвідували й досліджували пророки, що про вашу благодать пророкували.</p>
<p>11 Вони досліджували, на котрий і який час вказував Дух Христа, що був у них, який свідчив наперед про Христові страсті та ту велику славу, яка по них мала настати.</p>
<p>12 І їм було об'явлено, що не самим собі, а вам вони приготували те, що тепер вам оповіщено тими, які через Святого Духа, посланого з неба, вам проповідували; на що навіть і ангели гаряче прагнуть споглядати.</p>
<p>13 Тому, підперезавши стан вашого ума, тверезі, надійтеся повнотою на благодать, що вам буде принесена в об'явленні Ісуса Христа.</p>
<p>14 Як слухняні діти, не потураючи колишнім вашим похотям, як то було за вашого незнання,</p>
<p>15 але як той, хто вас покликав - святий, так само й ви самі усім вашим життям станьте святі,</p>
<p>16 написано бо: «Ви будете святі, бо я святий.»</p>
<p>17 І коли Отцем звете того, хто без уваги на особу буде судити кожного за його вчинками, то поводьтеся з острахом за час вашого вигнання</p>
<p>18 і знайте, що не тлінним золотом чи сріблом ви були вибавлені від вашого життя суєтного, яке ви прийняли від батьків ваших,</p>
<p>19 а дорогоцінною кров'ю Христа, непорочного й чистого ягняти,</p>
<p>20 передбаченого перед заснуванням світу і об'явленого, ради вас, останніми часами.</p>
<p>21 Ви через нього віруєте в Бога, який воскресив його з мертвих і прославив, щоб ваша віра і надія була на Бога.</p>
<p>22 Очистивши послухом правди душі ваші для братньої нелицемірної любови, любіть гаряче один одного щирим серцем,</p>
<p>23 відроджені наново не з тлінного насіння, а з нетлінного: словом Божим живим і вічним.</p>
<p>24 Бо кожне тіло, як трава, і вся його слава, немов цвіт трави: трава всохла, і цвіт опав,</p>
<p>25 - а слово Господнє повік перебуває. Оце ж воно і є, оте слово, що було вам благовістоване.</p>

<h4>ПЕРШЕ ПОСЛАННЯ АПОСТОЛА ПЕТРА <span class="prim_h6">2. Християни - містична будівля 1-10; обов'язки супроти поган 11-12; супроти влади 13-17; повинності слуг 18-25</span></h4>
<p>1 Залишивши, отже, всяку злобу й усякий підступ, лицемірство, заздрість і всілякі обмови,</p>
<p>2 жадайте, неначе новонароджені дитятка, молока чистого, духовного, щоб ним рости вам на спасіння,</p>
<p>3 якщо ви скуштували, який Господь добрий.</p>
<p>4 Приступіть до нього, каменя живого, людьми відкинутого, а Богом вибраного, дорогого.</p>
<p>5 А й самі віддайтеся, мов живе каміння, щоб з нього збудувати духовний дім, на святе священство, щоб приносити духовні жертви, приємні Богові, через Ісуса Христа.</p>
<p>6 Бо в Письмі стоїть: «Ось я кладу в Сіоні камінь наріжний, вибраний, дорогоцінний. Хто вірує в нього, не осоромиться.»</p>
<p>7 Вам, отже, що віруєте, - честь! Для тих же, що не вірять, камінь, що відкинули будівничі, - він став головним на углі,</p>
<p>8 каменем спотикання і скелею падіння. Вони об нього спотикаються, бо не вірять у слово, на що вони й були призначені.</p>
<p>9 Ви ж - рід вибраний, царське священство, народ святий, люд, придбаний на те, щоб звістувати похвали того, хто вас покликав з темряви у дивне своє світло;</p>
<p>10 ви, колись - не народ, а тепер народ Божий, непомилувані, а тепер помилувані.</p>
<p>11 Молю вас, любі, як чужоземців і перехожих, щоб ви стримувалися від пожадливостей тіла, які проти душі воюють.</p>
<p>12 Тримайтеся між поганами доброї поведінки, щоб у тому, в чому вони вас обмовляють, як злочинців, приглянувшись пильніше до ваших добрих вчинків, вихваляли Господа в день відвідин.</p>
<p>13 Коріться ради Господа кожній людській установі: чи то цареві верховному володареві,</p>
<p>14 чи то правителям, ним посланим на кару лиходіям і похвалу доброчинцям</p>
<p>15 Така бо воля Божа, щоб ви, добро творивши, змусили мовчати неуцтво безглуздих.</p>
<p>16 Поводьтесь як вільні, та не як ті, що з волі роблять покривало злоби, але як слуги Божі.</p>
<p>17 Усіх поважайте, любіть усіх братів, Бога страхайтеся, царя шануйте.</p>
<p>18 Слуги, з глибокою пошаною коріться панам вашим, і то не тільки добрим та лагідним, але й прикрим.</p>
<p>19 Бо то благодать, коли хтось свідомо, заради Бога, терпить злидні, страждаючи несправедливо.</p>
<p>20 Яка бо похвала страждати, коли вас б'ють за те, що ви завинили? Але коли ви, робивши добро, за те страждаєте і переносите страждання терпеливо - це благодать у Бога.</p>
<p>21 Власне, на це ви покликані, бо й Христос страждав за вас також, лишивши вам приклад, щоб ви йшли його слідами;</p>
<p>22 той, хто не вчинив гріха, і підступу в його устах не знайшлося,</p>
<p>23 хто був злословлений, але сам, навпаки, не злословив, хто страждав, та не погрожував, а здався на того, який судить справедливо;</p>
<p>24 він сам у своїм тілі виніс наші гріхи на дерево, щоб ми, вмерши для гріхів, жили для справедливости, - ми, що його синяками зцілились.</p>
<p>25 Бо ви блукали, немов вівці, але тепер повернулися до пастиря і наставника душ ваших.</p>

<h4>ПЕРШЕ ПОСЛАННЯ АПОСТОЛА ПЕТРА <span class="prim_h6">3. Обов'язки жінок та чоловіків 1-7; поводження з ближніми 8-12; і під час переслідування 13-22</span></h4>
<p>1 Так само ви, жінки, коріться своїм чоловікам, щоб, навіть якщо деякі й не вірять слову, були поводженням жінок позискані без слова,</p>
<p>2 коли побачать ваше життя у чистоті й повазі.</p>
<p>3 Нехай ваша окраса буде не зовнішня - заплітання волосся, накладання золотих обручок чи прибирання в шати,</p>
<p>4 але в середині людського серця, в нетлінності душі, лагідної та мовчазної: це многоцінне перед Богом.</p>
<p>5 Бо колись і святі жінки, які надіялися на Бога, себе приоздоблювали, корившися своїм чоловікам, </p>
<p>6 як от Сара слухала Авраама, «паном» його звала; ви ж її діти, коли добре чините і не лякаєтеся жадних застрашувань.</p>
<p>7 Ви, чоловіки, живіть розумно разом з вашими жінками, як з істотами, що від вас слабші, віддаючи їм належну шану як співспадкоємцям благодаті життя, - тим ваші молитви не втрачатимуть на силі.</p>
<p>8 Нарешті, всі ви будьте однієї думки, співчутливі, братолюбні, милосердні, смиренні.</p>
<p>9 Не платіть злом за зло чи лайкою за лайку, а, навпаки, благословляйте, бо ви на те покликані, щоб успадкувати благословення. </p>
<p>10 Бо хто хоче життя любити й бачити дні добрі, хай береже язик від лихого, уста від слів лукавих.</p>
<p>11 Хай ухиляється від зла і добро чинить, шукає миру, змагається за нього.</p>
<p>12 Бо очі Господні на праведних, і його вуха звернені до їхньої молитви, обличчя ж Господнє проти тих, які лихо діють.</p>
<p>13 Та й хто вам заподіє лихо, коли ви стали ревнителями добра?</p>
<p>14 Бо коли і страждаєте за справедливість - ви щасливі! Їхньої погрози не бійтесь і не тривожтесь,</p>
<p>15 а Господа Христа святіть у ваших серцях, завжди готові дати відповідь кожному, хто у вас вимагає справоздання про вашу надію, -</p>
<p>16 однак, із скромністю та острахом, маючи добру совість, щоб, власне, тоді, коли вас обмовляють, були осоромлені ті, які вчиняють наклепи на вашу добру в Христі поведінку.</p>
<p>17 Ліпше бо, - коли така вже воля Божа, - страждати, робивши добро, ніж зло творивши.</p>
<p>18 Бо й Христос, щоб привести нас до Бога, один раз постраждав за гріхи наші: праведник - за неправедних, умертвлений тілом, але оживлений у дусі,</p>
<p>19 в якому він пішов проповідувати навіть тим духам, що в темниці;</p>
<p>20 тим, що колись були неслухняні, яких очікувало довготерпіння Боже за часів Ноя, коли будувався ковчег, в якому мало, тобто вісім душ, урятувалися водою.</p>
<p>21 Вас же тепер спасає прообраз цього, тобто хрищення, позбуття не тілесної нечистоти, а прохання доброго сумління в Бога через воскресіння Ісуса Христа,</p>
<p>22 який, зійшовши знову на небо, є по правиці Божій, і йому підкорені ангели, власті й сили.</p>

<h4>ПЕРШЕ ПОСЛАННЯ АПОСТОЛА ПЕТРА <span class="prim_h6">4. Не повторювати минулих гріхів 1-6; взаємна доброчинність 7-11; переслідування це іспит віри 12-19</span></h4>
<p>1 Тому, отже, що Христос страждав тілом, ви теж озбройтеся тією самою думкою, а саме: хто страждав тілом, той перестав грішити,</p>
<p>2 щоб решту часу жити, в тілі, не за людськими похотями, а за волею Божою.</p>
<p>3 Бо доволі часу минуло на виконуванні волі поган, тих, що віддавалися розпусті, пристрастям, пияцтву, гульні, напійкам та мерзенній службі ідолів.</p>
<p>4 У тому вони дивуються, що ви не рветеся разом із ними до того самого багна розпусти, тож хулять.</p>
<p>5 Але за це вони здадуть рахунок тому, хто готов судити живих і мертвих.</p>
<p>6 На те бо й мертвим проповідувано благовість, щоб, суджені за людською волею в тілі, вони жили у Бозі духом.</p>
<p>7 Кінець усьому близько. Будьте мудрі й тверезі, здатні до молитов.</p>
<p>8 Насамперед майте велику любов один до одного, бо любов силу гріхів покриває!</p>
<p>9 Будьте гостинні один до одного - без нарікання.</p>
<p>10 Служіть один одному, кожен тим даром, що його прийняв, як добрі домоуправителі різноманітної Божої благодаті.</p>
<p>11 Говоріть лише у глузді Божих слів, служіть лише у дусі тієї сили, яку дає Бог, щоб у всьому прославлявся Бог через Ісуса Христа, якому слава й сила по вічні віки! Амінь.</p>
<p>12 Любі, не дивуйтеся тій пожежі, що у вас постає, вам на пробу, немов би з вами діялось щось дивне,</p>
<p>13 але, тією мірою, якою берете участь у Христових муках, радійте, щоб і в славному його з'явленні раділи та веселились.</p>
<p>14 Щасливі ви, як вас ганьблять за Христове ім'я, бо Дух слави і Божий на вас покоїться!</p>
<p>15 Ніхто з вас нехай не страждає як душогубець або злодій, або злочинець, або як той, хто встряває в чужі справи.</p>
<p>16 Коли ж - як християнин, нехай не соромиться, а прославляє Бога цим ім'ям.</p>
<p>17 Бо настав час почати суд від Божого дому; коли ж він від нас розпочинається, то який кінець буде тих, які не коряться Божій благовісті?</p>
<p>18 І коли праведник ледве спасеться, то грішник і безбожник де з'явиться?</p>
<p>19 Тому й ті, які страждають з Божого зізволення, нехай у доброчинності довірять вірному Творцеві свої душі.</p>

<h4>ПЕРШЕ ПОСЛАННЯ АПОСТОЛА ПЕТРА <span class="prim_h6">5. Повчання наставникам та вірним 1-7; чуйність 8-11; привіт 12-14</span></h4>
<p>1 Тож пресвітерів з-поміж вас заклинаю, я - сам теж пресвітер і свідок мук Христових і співучасник слави, що має об'явитись:</p>
<p>2 Пасіте довірене вам Боже стадо, доглядаючи за ним не примусово, а добровільно, по-божому; не для лихого зиску, а доброхіть,</p>
<p>3 і не як пануючі над вибраними, але бувши зразком для стада.</p>
<p>4 І як з'явиться архипастир, отримаєте нев'янущий вінець слави.</p>
<p>5 Так само ви, молоді, коріться старшим. А всі ви вдягніться в покірливість одного супроти одного, Бог бо гордим противиться, а покірливим дає благодать.</p>
<p>6 Смиріться, отже, під могутньою Божою рукою, щоб він підняв вас угору своєчасно.</p>
<p>7 Усяку журбу вашу покладіть на нього, бо він піклується про вас.</p>
<p>8 Будьте тверезі і чувайте! Противник ваш, диявол, ходить навколо вас, як лев ревучий, шукаючи, кого б пожерти.</p>
<p>9 Противтеся йому, сильні вірою, відаючи, що таких самих страждань зазнають і брати ваші скрізь по світі.</p>
<p>10 А Бог усякої благодаті, що вас покликав до вічної своєї слави у Христі, він сам, коли постраждаєте трохи, вас удосконалить, утвердить, зміцнить, утривалить.</p>
<p>11 Йому слава й сила по віки вічні! Амінь.</p>
<p>12 Пишу вам це коротко через Сильвана, вірного, як гадаю, брата, закликаючи і свідчивши вам, що це правдива благодать Божа, та, в якій стоїте.</p>
<p>13 Вітає вас Церква, що у Вавилоні, вибрана з вами, і Марко, мій син.</p>
<p>14 Вітайте один одного цілунком любови. Мир вам усім, що у Христі!</p>

</body>
</html>
