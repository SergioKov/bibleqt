<h2></h2>

<h4>ПРОПОВІДНИК <span class="prim_h6">1. Пролог 1-11; марність людського знання 12-18</span></h4>
<p>1 Слова Когелета, Давидового сина, царя в Єрусалимі. </p>
<p>2 Марнота марнот, каже Когелет, марнота марнот - геть усе марнота. </p>
<p>3 Що за користь людині з усіх її трудів, які вона завдає собі під сонцем?</p>
<p>4 Рід відходить і рід приходить, земля ж перебуває повіки. </p>
<p>5 Так само і сонце сходить, і сонце заходить і поспішає до свого місця, де має сходити. </p>
<p>6 Вітер віє на південь, і звертає на північ: знай крутиться та й крутиться, повіваючи, та й знов повертається до своїх кругобігів. </p>
<p>7 Усі ріки течуть у море, та море не наповнюється. До місця, звідки течуть ріки, туди вони повертаються знову. </p>
<p>8 Усякі речі втомлюють людину, а чому - ніхто не каже. Око не насититься баченим, вухо не наповниться слуханим.</p>
<p>9 Те, що було, є те саме, що буде; те, що зробилось, є те саме, що зробиться. Нема нічого нового під сонцем. </p>
<p>10 Як є щось, про що кажуть: «Глянь: ось нове!» - то воно вже давно було у віках, які були перед нами. </p>
<p>11 Немає згадки про минулих, та й про тих, що будуть потім, - не згадають про них ті, що прийдуть опісля.</p>
<p>12 Я, Когелет, був царем над Ізраїлем в Єрусалимі. </p>
<p>13 Віддався я всім серцем розслідуванням та мудрим вивідуванням усього, що під сонцем. Це ж невдячне заняття, що Бог дав людям, щоб вони клопоталися.</p>
<p>14 Я бачив усе, що діється під сонцем, і що ж? Усе марнота й гонитва за вітром.</p>
<p>15 Криве не може стати прямим, і того, що бракує, не можна полічити.</p>
<p>16 Подумав я у серці: ось я придбав собі велику і глибоку мудрість, понад усіх, що були передо мною над Єрусалимом, і серце моє дознало велемудрости й знання.</p>
<p>17 Я віддався моїм серцем, щоб спізнати мудрість, спізнати глупоту і безумство, і я довідався, що й це гонитва за вітром, </p>
<p>18 бо у великій мудрості - велика журба, хто додає знання, додає страждання.</p>

<h4>ПРОПОВІДНИК <span class="prim_h6">2. Марність людських змагань, багатств, утіх та приємностей 1-23; усе добро від Бога 24- 26</span></h4>
<p>1 Я мовив сам до себе: Нум випробую тебе радощами: заживай добра! Але й це марнота.</p>
<p>2 Про сміх я сказав: Він безумний! - а про радість: Яка з неї користь?</p>
<p>3 Я намагавсь у моїм серці звеселяти вином моє тіло, тоді, як ум мій проводив усім розумно, а й віддаватись дурощам, аж докіль не побачу, в чому полягає щастя синів людських, які трудяться під небом за час короткого віку їхнього. </p>
<p>4 Я взявся був до великої праці: набудував собі будинків, насадив собі виноградників,</p>
<p>5 розвів собі сади й городи і насадив у них усякого дерева плодового. </p>
<p>6 Я накопав собі ставів на воду, щоб буйний гай з них поливати. </p>
<p>7 Придбав собі рабів і рабинь; була у мене й доморосла челядь; посілостей також, товару та овець була велика сила в мене, більш, ніж у всіх, що були передо мною в Єрусалимі. </p>
<p>8 Та й золота я нагромадив собі й срібла, і скарби царів та областей. Завів собі співаків і співачок, і втіху синів людських, жінок усякого роду. </p>
<p>9 Отак я став великим і перевищив усіх, що були передо мною у Єрусалимі; та й мудрість моя теж зосталась при мені. </p>
<p>10 Чого б не забажали мої очі, я не боронив їм, не позбавляв серця мого ніякої радости. Бо серце моє веселилось усяким моїм трудом, і це був мій пай з усього мого труду.</p>
<p>11 Тоді я глянув на всі діла, що руки мої вчинили, і на той труд, що ним я трудився; і ось: геть усе - марнота й гонитва за вітром, і ніякої з того хористи під сонцем.</p>
<p>12 Заповзявсь я придивлятись, що воно таке мудрість, глупота й нерозум. Бо що буде чинити той, хто по цареві прийде? Те саме, що вже робилось.</p>
<p>13 І я побачив, що мудрість перевищує глупоту, як світло перевищує темінь.</p>
<p>14 «Очі мудрого на голові у нього, а дурний ходить у темноті.» Та я й те зауважив, що одна доля їм усім судилась.</p>
<p>15 І я подумав у моєму серці: якщо доля дурного випаде й мені, навіщо тоді мені моя більша мудрість? І от я мовив сам до себе: І це також марнота,</p>
<p>16 бо ні про мудрого, ні про дурного нема згадки повіки, а вже в найближчій будучині все буде забуте. І як мудрий, так само й дурний умирає! </p>
<p>17 І так я зненавидів життя, бо поганим здалось мені те, що діється під сонцем: бо все лиш марнота й гонитва за вітром.</p>
<p>18 І зненавидів я ввесь мій труд, яким, було, трудився під сонцем, тому що залишу його іншому, що буде по мені.</p>
<p>19 А хто знає, чи він буде мудрий, а чи дурний? Однак орудуватиме всім моїм трудом, що ним трудивсь я та мудрував під сонцем. І це теж - марнота.</p>
<p>20 Ось чому зневірилось моє серце в усім моїм труді, що ним трудивсь я під сонцем.</p>
<p>21 Буває бо чоловік, який трудився розумно, вміло та з хистом, однак, лишає свою частку чоловікові, що не трудився над нею, -це теж марнота й велике зло.</p>
<p>22 Бо що буде людині за всю його працю та журбу серця, яких завдає собі під сонцем?</p>
<p>23 Усі бо його дні лише біль, мука - його клопіт: навіть уночі не спочиває його серце; і це теж марнота.</p>
<p>24 Нема нічого ліпшого для чоловіка, як їсти, пити та зазнавати собі добра з своєї праці. Я спостеріг також, що це з руки Божої приходить. </p>
<p>25 Бо хто може їсти й пити без нього? </p>
<p>26 Бо, хто йому довподоби, тому дає він мудрість, знання й радість; грішникові ж накидає заняття збирати та нагромаджувати, щоб лишити тому, хто довподоби Богу. Та й це марнота й гонитва за вітром.</p>

<h4>ПРОПОВІДНИК <span class="prim_h6">3. Мудрість неспроможна вирішити життєвих загадок 1-15; безправ'я на світі 16-22</span></h4>
<p>1 Усьому час-пора, і на все слушна хвилина під небом: </p>
<p>2 час народитись і час померти, час садити і час посаджене виривати. </p>
<p>3 Час убивати й час лікувати, час руйнувати і час будувати. </p>
<p>4 Час плакати і час сміятись, час сумувати і час танцювати. </p>
<p>5 Час розкидати каміння і час його збирати, час обіймати і час обіймів уникати. </p>
<p>6 Час шукати і час губити, час зберігати і час розкидати.</p>
<p>7 Час роздирати і час ізшивати, час мовчати і час говорити.</p>
<p>8 Час любити і час ненавидіти, час на війну і час на мир.</p>
<p>9 Що за користь тому, хто працює, з того, над чим він трудиться?</p>
<p>10 Я бачив те заняття, що Бог дав людям, щоб вони ним клопотались.</p>
<p>11 Усе він створив гарним у свій час, та й вічність він вклав їм у серце, одначе, так, що чоловік не може збагнути діл, що їх творить Бог, від початку до кінця.</p>
<p>12 Я зрозумів, що нема для чоловіка нічого ліпшого, як веселитись і заживати добра поки віку його.</p>
<p>13 А й те: чи їсть, чи п'є, чи заживає добра у кожній своїй праці, і це - дар Божий. </p>
<p>14 Я знаю, що все, що робить Бог, воно буде повіки; нічого до нього не можна причинити, нічого від нього відняти; Бог робить так, щоб його боялись. </p>
<p>15 Те, що є, - давно вже було, а те, що має бути, - вже є; Бог же викликає минуле. </p>
<p>16 Бачив я ще й таке під сонцем: на місці правосуддя - кривда; на місці справедливости - беззаконня. </p>
<p>17 Я мовив у моїм сеоці: Праведника і грішника Бог буде судити, бо час-пора на всяку річ і на всякий вчинок.</p>
<p>18 Я мовив про людей у моєму серці: Бог випробовує їх, щоб показати, що самі собі вони - скотина.</p>
<p>19 Бо доля людей і доля тварин - одна в них доля: як помирають ці, так помирають і ті, і один дух у всіх них; людина нічим не ліпша від скотини, бо усе - марнота.</p>
<p>20 Усе прямує до одного місця; все з пороху постало і все повертається у порох.</p>
<p>21 Хто зна, чи людський дух знімається угору, а дух звірячий сходить наниз додолу? </p>
<p>22 Я побачив, що нема нічого кращого для чоловіка, як радіти своїми ділами; така бо його доля; бо хто дасть йому побачити, що буде після нього?</p>

<h4>ПРОПОВІДНИК <span class="prim_h6">4. Утиски 1-3; поміркованість 4-6; користі спільноти 7-12; запобігання ласки в людей - марнота 13-17</span></h4>
<p>1 І знов побачив я всі утиски, що кояться під сонцем: пригноблені в сльозах, а утішителя немає; від рук гнобителів - насильство, а втішника немає.</p>
<p>2 І проголосив я мертвих, що вже вмерли, щасливішими від живих, які ще живуть, </p>
<p>3 а ще ліпшим від одних і других того, який ще не жив, тож не бачив лихих діл, що діються під сонцем.</p>
<p>4 Помітив я також, що всякий труд, що всяка в ділах спритність -то тільки обопільна заздрість: це теж лиш марнота й гонитва за вітром. </p>
<p>5 Дурний складає руки і їсть власне тіло.</p>
<p>6 Ліпша повна жменя спокою, аніж дві пригорщі повні труду та гонитви за вітром.</p>
<p>7 Бачив я ще й іншу марноту під сонцем.</p>
<p>8 Людина собі самотня, нікого другого не має; ні сина в неї, ані брата, а праці її нема краю, очі її не насичуються багатством. Для кого я працюю та позбавляю себе щастя? Це теж лиш марнота й лихий клопіт.</p>
<p>9 Двом ліпше, ніж одному, вони бо мають ліпшу користь із своєї праці.</p>
<p>10 Бо як упадуть, один одного підніме. Горе ж одному, як упаде, і нема нікого, щоб його підвести.</p>
<p>11 Так само, як лежать удвох - їм тепло; одному ж як загрітись?</p>
<p>12 Наскочить на одного хтось, удвох проти нього стануть; троїста нитка не так хутко рветься.</p>
<p>13 Ліпший юнак убогий та розумний, ніж цар старий та дурний, що вже не годен слухати поради;</p>
<p>14 він бо із тюрми виходить царювати, дарма що в його царстві народивсь убогим.</p>
<p>15 Бачив я всіх живих, що під сонцем ходять, як вони коло юнака, коло другого, товпляться, що мав на його місце стати.</p>
<p>16 Безліч було народу, усіх тих, котрим він перед вів; та ті, що прийдуть потім, не будуть ним раді. Це теж марнота й гонитва за вітром.</p>
<p>17 Вважай на свої ноги, як ідеш у дім Божий. Приступай слухняно: це ліпше, ніж коли дурні приносять жертви; вони бо не знають, що вони зло чинять.</p>

<h4>ПРОПОВІДНИК <span class="prim_h6">5. Поміркована бесіда 1-2; про обітниці Богові 3-6; князі та царі 7-8; марнота багатства 9-16; треба користуватися з благ, бо вони - дари Божі 17-19</span></h4>
<p>1 Не квапся устами твоїми, і серце твоє хай не спішиться вимовляти слово перед Богом, бо Бог на небі, а ти на землі: тим слів твоїх нехай буде мало. </p>
<p>2 Від багатьох клопотів походять сни, а від сили слів - дурні розмови.</p>
<p>3 Коли ти обречешся обітом перед Богом, не гайсь його виконати: Бог бо не любить дурнів; що обіцяв ти, те виконай. </p>
<p>4 Ліпше тобі не обрікатись, ніж обректись і не виконати.</p>
<p>5 Не давай твоїм устам уводити тебе в провину і не кажи перед посланцем: це сталось, мовляв необачно, - щоб Бог не розгнівивсь на твоє слово і діло рук твоїх не знищив. </p>
<p>6 Бо де багато снів і де багато слів - там марнота. Ти ж бійся - Бога.</p>
<p>7 Як побачиш у якійнебудь країні, що вбогого гноблять та ґвалтують суд і правду, то не дивуйся тому, бо над високим чатує вищий, а над ними ще вищий. </p>
<p>8 Користь для краю в усьому - цар, який дбає про оброблені поля.</p>
<p>9 Хто любить гроші, не має їх досить; а хто любить достатки, ніякої користи з них не має. Це теж марнота. </p>
<p>10 Множаться статки, множаться й ті, що їх поїдають; і яка користь тому, хто їх має, крім хіба-що тієї, що дивиться на них очима? </p>
<p>11 Солодкий сон робітника, чи з'їсть багато він, а чи мало; багатого ж пересит не дає йому заснути.</p>
<p>12 Є наболіле лихо, що я бачив під сонцем: багатство, що зберігається власником йому ж на шкоду. </p>
<p>13 І пропадає те багатство через якусь лиху пригоду, і як народжується в нього син, не має він у руках нічого.</p>
<p>14 Як вийшов з лона матері своєї нагий, так і повернеться; нічого не візьме за свою працю, щоб понести в руці з собою.</p>
<p>15 Це теж болюче лихо: яким прийшов, таким і відійде! Яка ж йому користь, що працював на вітер?</p>
<p>16 Та ще й до того увесь свій вік провів у темряві, в журбі, у великім гніві, у болях та досаді.</p>
<p>17 Ось що я визнаю за добре, за слушну річ для людини: їсти й пити та заживати собі добра з усієї праці, якою людина трудиться під сонцем за час свого життя, що Бог дає їй: така бо вже її доля. </p>
<p>18 Також кожен чоловік, якому Бог дає багатство й достатки, дозволяє їх споживати, брати з них свою частку та при своїй праці веселитись, - і це дар Божий.</p>
<p>19 Такий не згадує багато про дні свого життя, бо Бог займає його радістю свого серця.</p>

<h4>ПРОПОВІДНИК <span class="prim_h6">6. Багатства не можуть дати щастя 1-7; життєвих загадок не розгадати 8-12</span></h4>
<p>1 Є і таке лихо, що бачив я під сонцем, і гнобить воно вельми людину:</p>
<p>2 дасть кому Бог багатство, скарби й честь, і не бракує йому нічого з того, чого він міг би забажати. Та не дає йому Бог змоги тим користатись, і споживає те чужинець: це марнота й болюче лихо.</p>
<p>3 Якби хтось мав зо сто дітей і прожив літ багато, та численні були дні життя його, а душа його не зазнала щастя, та й похорону він не мав би, - то я кажу, що передчасний викидень щасливіший від нього:</p>
<p>4 бо він у марноту приходить і в темряву відходить, і його ім'я повите темрявою.</p>
<p>5 Не бачив він і не знав сонця, і цьому спокійніше, ніж тому.</p>
<p>6 Хоч би прожив той дві тисячі років, та щастя не зазнав, - хіба ж не всі в одне простують місце?</p>
<p>7 Вся праця чоловіка лиш для рота, та бажань його все одно не виконати.</p>
<p>8 Чим ліпший мудрий від дурного або бідний, що знає, як на світі жити?</p>
<p>9 Ліпше те, що бачать очі, аніж: жаданнями літати. Та й це теж марнота й гонитва за вітром.</p>
<p>10 Те, що існує, ім'я його вже було висловлене; відомо, що таке людина, й що вона не може правуватися з тим, хто від неї дужчий.</p>
<p>11 Що більше слів, то більше марноти: а що з того людині?</p>
<p>12 Хто знає, що добре для людини за час її короткого та марного життя, яке наче тінь проходить? Хто звістить людині, що буде по ній під сонцем?</p>

<h4>ПРОПОВІДНИК <span class="prim_h6">7. Правила життя 1-14; золота середина 15-18; вартість мудрости 19-22; мудрість людей обмежена 23-25; розбещена жінка 26-29</span></h4>
<p>1 Ліпше добре ім'я, ніж дорога олія, і день смерти, ніж день народження.</p>
<p>2 Ліпше йти у дім, де плачуть, ніж у дім, де бенкетують, бо такий кінець кожного чоловіка, і живучий приймає це до серця.</p>
<p>3 Ліпше смуток від сміху, бо від смутного виду добрим стає серце.</p>
<p>4 Серце мудрого у домі смутку, серце ж дурня в домі радости.</p>
<p>5 Ліпше слухати догану мудрого, ніж пісні дурнів,</p>
<p>6 бо як тріскання тернини під казаном, так сміх дурного. Це теж марнота.</p>
<p>7 Насильство чинить мудрого дурним, а подарунки псують серце.</p>
<p>8 Ліпший кінець справи, ніж її початок. Ліпше покірний духом, ніж гордовитий. В біді чи гаразді - будь рівнодушний.</p>
<p>9 Не спішись до гніву духом, бо гнів гніздиться в серці дурнів.</p>
<p>10 Не кажи, що часи колишні були ліпші, ніж теперішні, бо то не мудрість піддала тобі це питання. </p>
<p>11 Ліпша мудрість, ніж спадщина: вона корисна тим, що бачать сонце.</p>
<p>12 Під захистом мудрости, як під захистом грошей; а перевага знання в тому, що мудрість дає життя тому, хто її має. </p>
<p>13, Розглянь уважно діло Боже: хто бо може випростати те, що він скривив? </p>
<p>14 У день щастя будь щасливий, а в день нещастя розважай: Бог однаково створив і цей і той, щоб ніхто не міг дійти, що буде після нього. </p>
<p>15 Усе я бачив за днів моєї марноти: і праведника, що у своїй праведності гине, і безбожника, що у своїй безбожності довгий вік тягне.</p>
<p>16 Не будь надмірно справедливим, ані занадто мудрим: чого б тобі себе губити? </p>
<p>17 Не будь надто злим, і не будь дурним: чого б тобі не у свій час вмирати? </p>
<p>18 Добре, коли триматимеш одне та й другого з рук не пустиш, бо хто боїться Бога, тому одне й друге поталанить.</p>
<p>19 Мудрість дає мудрому більше сили, ніж десять старшин у місті. </p>
<p>20 Нема на світі такого праведника, що чинить добро, ніколи не згрішивши.</p>
<p>21 Не вважай на кожне слово, що говорять, щоб не почути тобі часом, як власний твій слуга тебе проклинає.</p>
<p>22 Сам бо добре знаєш, як часто ти також проклинав інших.</p>
<p>23 Усього того я досвідчивсь мудрістю. Я мовив: Хочу бути мудрим! Та це було для мене недосяжне. </p>
<p>24 Далеко те, що було, глибоко, преглибоко - хто його знайде?</p>
<p>25 Я звернувся моїм серцем до того, щоб довідатись, вислідити й розшукати мудрість та розум; і я спізнав, що нечестивість є безумство і дурнота - божевілля.</p>
<p>26 І я дізнався, що жінка гіркіша від смерти, що її серце - тенета й петлі, а її руки - пута. Хто Богові вгоден, той вирветься від неї; а грішник ускочить у її руки. </p>
<p>27 От що знайшов я, каже Когелет, прикладаючи одне до одного, щоб знайти оцінку речей. </p>
<p>28 Її моя душа шукає й досі, та не находить: на тисячу знайшов я одного чоловіка, а жінки між усіма я не знайшов ні одної. </p>
<p>29. Лише оце, бач, ізнайшов я, що Бог сотворив людину прямодушною, вона ж стала шукати вигадок.</p>

<h4>ПРОПОВІДНИК <span class="prim_h6">8. Послух владі 1-9; несправедливість на світі 10-17</span></h4>
<p>1 Хто знає пояснення речей, як той мудрий? Мудрість людини освітлює її обличчя і відмінює суворість її виду.</p>
<p>2 Чини волю царя і це з-за присяги перед Богом. </p>
<p>3 Не квапся відійти від нього; в погану справу не втручайся, бо він що схоче, зробить. </p>
<p>4 Бо слово царя могутнє. Хто зважиться йому сказати: «Що чиниш?» </p>
<p>5 Хто береже наказ, той не дізнає лиха; серце мудрого час і суд розрізняє. </p>
<p>6 На всяку бо річ є час і суд, і лихо, що над чоловіком висить, тяжке, </p>
<p>7 бо він не знає, що буде; хто йому скаже, як воно настане? </p>
<p>8 Ніхто не має влади над вітром, щоб стримати його, і ніхто не має влади над днем смерти. Від бою відпустки немає, і зло не вирятує того, хто його коїть.</p>
<p>9 Усе це я бачив, прихиляючи увагу до всього, що діється під сонцем, у час, коли людина панує над людиною - їй на шкоду.</p>
<p>10 Бачив я далі, що грішників ховали, і вони входили до спочинку, а ті, що чесно чинили, відходили далеко від святого місця, і їх у місті забували. Це теж марнота.</p>
<p>11 Що вирок над лихим учинком не виконується швидко, тим то серце людське й повне бажання чинити зло.</p>
<p>12 І хоча б грішник сто раз чинив зло, і то довго, однак я знаю добре, що щасливі будуть ті, що бояться Бога, власне тому, що вони його бояться.</p>
<p>13 Безбожному ж не буде щастя, і мов тінь проминуть його дні, бо не боїться Бога.</p>
<p>14 Є й така марнота, що діється на землі: праведним стається те, що заслужили своїми вчинками безбожні, а безбожним трапляється те, що заслужили своїми вчинками праведні. Я сказав: І це теж марнота.</p>
<p>15 І я почав хвалити радість, бо нема щастя для чоловіка під сонцем, як їсти, пити й веселитись, і щоб це супроводжувало його при його праці за час його віку, який Бог дав йому під сонцем.</p>
<p>16 Коли я спрямував мій розум на те, щоб спізнати мудрість та щоб додивитись на справи, які діються на землі, - бо ні удень, ані вночі не бачать сну очі -</p>
<p>17 тоді побачив я, розглянувши всі діла Божі, що ніхто не може збагнути діл, які діються під сонцем. Як би чоловік не силкувався, не може їх дослідити. Та й мудрий теж, навіть коли думає, що знає, не може їх дослідити.</p>

<h4>ПРОПОВІДНИК <span class="prim_h6">9. Перед смертю доля всіх однакова 1-6; використовування благ 7-10; будучність невідома 11-15; мудрість 16-18</span></h4>
<p>1 Усе це я розважив у моїм серці й зрозумів, що праведні й мудрі та й діла їхні в руці Божій. Не знає чоловік, чи він любови, чи ненависти вартий: усе перед ними - марнота. </p>
<p>2 Усе однаково всім приходить; однака доля: праведному та безбожному, доброму й чистому та нечистому; тому, хто приносить жертви, й тому, хто їх не приносить. Однаково і доброму і грішникові, і тому, хто клянеться, і тому, хто боїться клятви.</p>
<p>3 Це ж бо й біда в усьому, що діється під сонцем, що доля однакова для всіх та що серце людське повне злоби, і безум у їхньому серці, покіль віку їхнього; а потім - до мертвих! </p>
<p>4 Поки хто належить до всіх живих, має ще надію: бо ліпший живий пес, ніж лев мертвий. </p>
<p>5 Живі бо знають, що помруть, а мертві нічогісінько не знають; нема їм більш уже заплати, пам'ять бо про них забулась. </p>
<p>6 Любов їхня, ненависть їхня, ревнощі їхні - усе вже пропало: вони не матимуть повіки участи ні в чому, що діється під сонцем.</p>
<p>7 їж отже хліб весело, пий вино щасливим серцем, бо Бог благословив уже твоє діло. </p>
<p>8 Хай завжди буде на тобі одежа світла, і олія хай не сходить з голови твоєї. </p>
<p>9 Живи собі весело з жінкою, що її любиш, усі дні життя марноти твоєї, яку Господь дав тобі під сонцем, бо всі дні марноти твоєї - це твоя частка в житті й у твоїй праці, якою трудишся під сонцем. </p>
<p>10 Усе, що потрапить тобі під руку, роби, поки живеш, бо у Шеолі, куди простуєш, нема ні роботи, ні мізкування, ні знання, ні мудрости.</p>
<p>11 Знову зауважив я під сонцем, що не все швидкі бігають, хоробрі воюють, мудрі хліб їдять, розумні багатіють, а вчені осягають ласку, і що час недолі всіх їх спіткає. </p>
<p>12 Чоловік свого часу не знає: немов ті риби, що ловляться у вражий невід, або як птахи, що заплутуються в сильце, так само й люди потрапляють у знегоду, коли вона злетить на них зненацька. </p>
<p>13 Бачив я ще й таку мудрість під сонцем, і вона мені великою здалася:</p>
<p>14 було собі якесь маленьке місто, і людей у ньому було мало. Прийшов під нього великий цар, обліг його і висипав вали високі проти нього. </p>
<p>15 Аж ось знайшовся в ньому чолов'яга, бідний, але мудрий; і мудрістю своєю врятував те місто, але ніхто і не згадав. отого бідолахи.</p>
<p>16 І я сказав: Мудрість ліпша, ніж сила, та, проте, мудрість бідного в погорді, і слів його не хочуть слухати.</p>
<p>17 Тихе слово мудрих варт більше, ніж крик ватажка дурнів.</p>
<p>18 Мудрість ліпша від військової зброї. Одна хиба нищить багато добра.</p>

<h4>ПРОПОВІДНИК <span class="prim_h6">10. Похвала мудрості 1-7; різні випадки буденного життя 8-11; мова дурних 12-15; поміркованість і второпність 16-20</span></h4>
<p>1 Мертві мухи роблять масть мировара смердючою й гнилою; трохи дурноти може переважити й честь.</p>
<p>2 Серце мудрого праворуч нього, а серце дурного - ліворуч.</p>
<p>3 Ледве він пуститься в дорогу, йому забракне духу, і всі кажуть: Дурень! </p>
<p>4 Коли вельможі гнів на тебе запалає, не кидай твого місця: бо лагідність виліковує провин багато. </p>
<p>5 Є зло, що бачив я під сонцем, промах, що від володаря походить: </p>
<p>6 безумному дають гідності високі, обдаровані ж мусять унизу сидіти. </p>
<p>7 Бачив я рабів верхи на конях і князів, що як раби йдуть пішки.</p>
<p>8 Хто копає яму, сам упаде до неї. Хто валить мур, того вкусить гадюка.</p>
<p>9 Хто вириває каміння, може надірватись. Хто коле дрова, наражується на небезпеку.</p>
<p>10 Притупиться сокира, й не наточиш вістря, мусиш напружувати сили, та мудрість дасть перевагу. </p>
<p>11 Як укусить незаговорена гадюка, не допоможе й той, хто вміє заговорювати.</p>
<p>12 Слова з уст мудрого - ласка, а уста дурня його гублять.</p>
<p>13 Початок слів уст його - дурниці, а кінець його бесіди - безглуздя. </p>
<p>14 Дурний завжди говорить: Людина не знає того, що буде, і те, що настане після неї, хто їй звістить?</p>
<p>15 Праця дурного втомлює його, бо він і не знає, кудою податись до міста.</p>
<p>16 Горе тобі, о краю, коли твій цар - хлопчина, а князі твої їдять від ранку!</p>
<p>17 Щасливий ти, о краю, коли твій цар шляхетний, і князі твої їдять у пору, як мужі, а не як п'яниці.</p>
<p>18 З-за лінощів хилиться сволок, і з-за недбальства рук протікає хата.</p>
<p>19 Бенкет справляють, щоб посміятись, і вино життя розвеселяє. За гроші все можна мати.</p>
<p>20 Навіть і в думці не клени царя, а й у спальні не проклинай вельможу, бо небесне птаство рознесе голос, і пернаті оповістять ту мову.</p>

<h4>ПРОПОВІДНИК <span class="prim_h6">11. Обачність потрібна 1-6; життєва радість 7-10.</span></h4>
<p>1 Пусти твій хліб на воду: по довгому часі ти знайдеш його знову. </p>
<p>2 Паїв зроби сім або й вісім, бо ти не знаєш, яка біда скоїться над землею. </p>
<p>3 Як хмари дощу повні, то виливаються на землю. Чи дерево впаде на південь, чи на північ, воно лежатиме на місці, де впало. </p>
<p>4 Хто пильнує вітру, сіяти не буде; хто дивиться на хмари, жати не буде.</p>
<p>5 Так само, як не знаєш, яка дорога вітру, ані як ростуть кості у вагітної утроби, так само ти не знаєш і діл Бога, що все робить. </p>
<p>6 Зранку засівай твій засів, а й увечері не давай твоїй руці спочинку, бо ти не знаєш, чи це, чи те пощастить, або чи те і це так само добре буде.</p>
<p>7 І світло солодке, і весело очам дивитися на сонце!</p>
<p>8 Навіть коли б хтось прожив багато років, хай усіма ними веселиться, але хай тямить про дні мороку, бо буде їх чимало. Все, що приходить - марнота. </p>
<p>9 Радій, юначе, у твоїй молодості, і нехай серце твоє зазнає щастя за днів твого юнацтва; іди куди тебе тягне твоє серце, за тим, що чарує твої очі, але знай, що за все це Бог на суд тебе поставить. </p>
<p>10 Гони тугу з твого серця й віддали від себе лихо; але і молодість і чорний волос - марнота. </p>

<h4>ПРОПОВІДНИК <span class="prim_h6">12. Старість 1-9; Закінчення 10-14</span></h4>
<p>1 Пам'ятай про твого Творця у дні твоєї молодости, перше, ніж лихі дні прийдуть і роки настануть, що про них скажеш: Вони мені не довподоби; </p>
<p>2 перш, ніж померкне сонце й світло, місяць і зорі, і насунуть по дощі знов хмари; </p>
<p>3 тоді, як затремтять сторожі дому, і позгинаються мужі хоробрі, і ті, що мелють, кинуть молоти, бо їх мало, і потемніють ті, що виглядають у вікна, </p>
<p>4 і зачиняться на вулицю двері, і притихнуть жорна; замовкне голос пташки, і припиняться пісні; </p>
<p>5 коли здійматись угору буде страшно, ба й на дорогу буде лячно вийти; і дерево цвістиме мигдалеве, і сарана стане тяжкою, і каперс висиплеться, - бо людина відходить до своєї вічної домівки, і плакальники вже по вулиці вештаються; </p>
<p>6 перш, ніж порветься срібна нитка, і золота плящинка розіб'ється, і трісне глечик над водою, колесо поломиться коло криниці, </p>
<p>7 і порох повернеться у землю, звідки взявся, а дух відійде до Бога, що його він дав. </p>
<p>8 Марнота марнот, каже Когелет, геть усе марнота. </p>
<p>9 Та опріч того, що Когелет був мудрий, він навчав ще й людей знання; він зважив, дослідив і уклав багато приповісток. </p>
<p>10 Когелет старався дібрати вирази гарні, й вірно списав слова правди. </p>
<p>11 Слова мудрих - як остроги, як гострі цвяхи; їх дав тільки один пастух. </p>
<p>12 Що понад це, мій сину, ось тобі осторога: писанню численних книг кінця немає, а багато науки втомлює тіло. </p>
<p>13 Кінець усьому, що чути було, такий: Бога бійся і заповідей його пильнуй, бо в цьому вся людина. </p>
<p>14 Усі бо діла Бог приведе на суд: усе, що тайне, чи воно добре, чи лихе.</p>

</body>
</html>
