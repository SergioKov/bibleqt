<h2></h2>

<h4>ПОСЛАННЯ ДО ТИТА <span class="prim_h6">1. Привіт 1-4; вимоги до єпископа 5-9; ложні вчителі 10-16</span></h4>
<p>1 Павло, слуга Божий, апостол же Ісуса Христа стосовно віри вибраних Божих і спізнання правди, щодо благочестя</p>
<p>2 в надії вічного життя, обіцяного перед відвічними часами неоманливим Богом, </p>
<p>3 - який слушного часу об'явив своє слово у проповіді, дорученій мені за повелінням нашого Спаса Бога, -</p>
<p>4 Титові, щирому синові у спільній вірі: благодать і мир від Бога Отця і Христа Ісуса, нашого Спаса.</p>
<p>5 Тому я лишив тебе на Кріті, щоб ти впорядкував до кінця те, що залишилось, і настановив по містах пресвітерів, як я був тобі заповідав:</p>
<p>6 коли хтось бездоганний, чоловік однієї жінки, вірних дітей має, що не були обвинувачені в розпусті чи за неслухняність.</p>
<p>7 Єпископ бо, як Божий управитель, мусить бути бездоганний: не зухвалий, не гнівливий, не п'яниця, не сварливий, не жадібний до нечесної наживи,</p>
<p>8 а гостинний, добролюбивий, мудрий, справедливий, благочестивий, стриманий,</p>
<p>9 який дотримується правдивої науки згідно з навчанням, щоб був здібний і наставляти в здоровій науці, та й супротивників переконувати.</p>
<p>10 Є бо їх чимало, отих непокірних, пустомовних та обманних, особливо з-поміж обрізаних.</p>
<p>11 їм треба затулити рота; вони баламутять цілі сім'ї, навчаючи заради ганебної наживи, чого не треба.</p>
<p>12 Сказав один з них, власний пророк їхній: Крітяни завжди брехливі, звірі погані, черева ледачі. </p>
<p>13 Свідоцтво це правдиве. Ось чому ти їх суворо картай, щоб були здорові у вірі,</p>
<p>14 щоб не зважали на байки юдейські, ані на накази людей, які відвертаються від правди.</p>
<p>15 Для чистих усе чисте, а для забруднених та невірних немає чистого нічого; у них же забруднені і розум, і сумління;</p>
<p>16 Заявляють, що знають Бога, а ділами своїми відрікаються, мерзенні й непокірні та до всякого доброго діла непридатні.</p>

<h4>ПОСЛАННЯ ДО ТИТА <span class="prim_h6">2. Вказівки: старим 1-5; юнакам 6-8; рабам 9-10; вірним 11-15</span></h4>
<p>1 Ти ж говори, що личить здоровому вченню:</p>
<p>2 Старі щоб були тверезі, поважні, помірковані, здорові у вірі, любові, терпеливості.</p>
<p>3 Старі жінки так само нехай поводяться, як освяченим личить: щоб не були злоріки, ані віддані пияцтву, щоб добра навчали,</p>
<p>4 щоб молодих навчали любити своїх чоловіків та дітей кохати,</p>
<p>5 щоб були стримані, чисті, хазяйновиті, добрі, підвладні власним чоловікам, - щоб слово Боже не ганьбилося.</p>
<p>6 Так само і юнаків умовляй, щоб були помірковані,</p>
<p>7 даючи самі себе на зразок добрих діл: повноти в ученні, поважности,</p>
<p>8 Здорового та бездоганного навчання; щоб супротивник осоромився, неспроможний нічого злого проти нас сказати.</p>
<p>9 Раби своїм панам нехай коряться в усьому, хай будуть угодливі, не суперечливі,</p>
<p>10 хай не крадуть, а хай виявляють цілковиту добру вірність, щоб у всьому прикрашали вчення нашого Спаса Бога.</p>
<p>11 Бо Божа благодать з'явилася спасенна всім людям</p>
<p>12 і навчає нас, щоб ми, зрікшися нечестя та грішних бажань цього світу, жили тверезо, праведно і благочестиво в нинішньому віці, </p>
<p>13 чекаючи блаженної надії і славного з'явлення великого Бога і Спаса нашого Ісуса Христа,</p>
<p>14 який віддав себе самого, щоб викупити нас від усякого беззаконня та щоб очистити собі народ, що був би його власний, ревний до добрих діл.</p>
<p>15 Так говори, умовляй і картай з усією повагою. Нехай ніхто тобою не нехтує.</p>

<h4>ПОСЛАННЯ ДО ТИТА <span class="prim_h6">3. Загальні обов'язки християн</span></h4>
<p>1 Нагадай їм, щоб корилися верховній владі, щоб слухалися, були готові до всякого доброго діла,</p>
<p>2 щоб нікого не ганьбили, були мирні, поступливі та виявляли повну лагідність супроти всіх людей.</p>
<p>3 Ми теж були колись безглузді, непокірні, збаламучені, служили пристрастям та розкошам прерізним, живучи у злобі й заздрощах, огидні, взаємно ненависні.</p>
<p>4 Та коли з'явилась доброта й любов до людей Спаса нашого Бога,</p>
<p>5 він спас нас не ради діл справедливости, які ми були зробили, але з свого милосердя, купіллю відродження і відновленням Святого Духа,</p>
<p>6 якого вилив на нас щедро через Ісуса Христа, нашого Спаса,</p>
<p>7 щоб ми, оправдані його благодаттю, стали згідно з надією спадкоємцями життя вічного.</p>
<p>8 Вірне слово! І я хочу, щоб ти його запевняв, аби ті, які увірували в Бога, намагалися бути першими в добрих ділах. Це добре й корисне людям.</p>
<p>9 А безглуздих питань, родоводів, спорів та суперечок про закон уникай, бо вони безкорисні й марні.</p>
<p>10 Єретика чоловіка по першім і другім попередженні цурайся,</p>
<p>11 знаючи, що такий ось збився на манівці і грішить, ще й осуджує себе самого.</p>
<p>12 Коли пришлю до тебе Артема або Тихика, чимскоріше приходь до мене в Нікопіль, бо я вирішив там перезимувати.</p>
<p>13 Зину законника й Аполлоса випровадь дбайливо, щоб їм нічого не бракувало.</p>
<p>14 Наші також; нехай навчаться бути першими в добрих ділах для конечних потреб, щоб не були безплідні.</p>
<p>15 Вітають тебе всі, які зо мною. Вітай тих, які люблять нас у вірі. Благодать з усіма вами!</p>

</body>
</html>
